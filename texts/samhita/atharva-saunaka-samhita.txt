ye triṣaptāḥ pariyanti viśvā rūpāṇi bibhrataḥ
vācas patir balā teṣāṃ tanvo adya dadhātu me
punar ehi vacas pate devena manasā saha
vasoṣ pate ni ramaya mayy evāstu mayi śrutam
ihaivābhi vi tanūbhe ārtnī iva jyayā
vācas patir ni yachatu mayy evāstu mayi śrutam
upahūto vācas patir upāsmān vācaspatir hvayatām
saṃ śrutena gamemahi mā śrutena vi rādhiṣi
vidmā śarasya pitaraṃ parjanyaṃ bhūridhāyasam
vidmo ṣv asya mātaraṃ pṛthivīṃ bhūrivarpasam
jyāke pari ṇo namāśmānaṃ tanvaṃ kṛdhi
vīḍur varīyo 'rātīr apa dveṣāṃsy ā kṛdhi
vṛkṣaṃ yad gāvaḥ pariṣasvajānā anusphuraṃ śaraṃ arcanty ṛbhum
śarum asmad yāvaya didyum indra
yathā dyāṃ ca pṛthivīṃ cāntas tiṣṭhati tejanam
evā rogaṃ cāsrāvaṃ cāntas tiṣṭhatu muñja it
vidmā śarasya pitaraṃ parjanyaṃ śatavṛṣṇyaṃ
tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti
vidmā śarasya pitaraṃ mitraṃ śatavṛṣṇyaṃ
tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti
vidmā śarasya pitaraṃ varuṇaṃ śatavṛṣṇyaṃ
tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti
vidmā śarasya pitaraṃ candraṃ śatavṛṣṇyaṃ
tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti
vidmā śarasya pitaraṃ sūryaṃ śatavṛṣṇyaṃ
tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti
yad āntreṣu gavīnyor yad vastāv adhi saṃśritam
evā te mūtraṃ mucyatāṃ bahir bāl iti sarvakam
pra te bhinadmi mehanaṃ vartraṃ veśantyā iva
evā te mūtraṃ mucyatāṃ bahir bāl iti sarvakam
viṣitaṃ te vastibilaṃ samudrasyodadher iva
evā te mūtraṃ mucyatāṃ bahir bāl iti sarvakam
yatheṣukā parāpatad avasṛṣṭādhi dhanvanaḥ
evā te mūtraṃ mucyatāṃ bahir bāl iti sarvakam
ambayo yanty adhvabhir jāmayo adhvarīyatām
pṛñcatīr madhunā payaḥ
amūr yā upa sūrye yābhir vā sūryaḥ saha
tā no hinvantv adhvaram
apo devīr upa hvaye yatra gāvaḥ pibanti naḥ
sindhubhyaḥ kartvaṃ haviḥ
apsv antar amṛtam apsu bheṣajam
apām uta praśastibhir aśvā bhavatha vājino gāvo bhavatha vājinīḥ
āpo hi ṣṭhā mayobhuvas tā na ūrje dadhātana
mahe raṇāya cakṣase
yo vaḥ śivatamo rasas tasya bhājayateha naḥ
uśatīr iva mātaraḥ
tasmā araṃ gamāma vo yasya kṣayāya jinvatha
āpo janayathā ca naḥ
īśānā vāryāṇāṃ kṣayantīś carṣaṇīnām
apo yācāmi bheṣajam
śaṃ no devīr abhiṣṭaya āpo bhavantu pītaye
śaṃ yor abhi sravantu naḥ
apsu me somo abravīd antar viśvāni bheṣajā
agniṃ ca viśvaśaṃbhuvam
āpaḥ pṛṇīta bheṣajaṃ varūthaṃ tanve mama
jyok ca sūryaṃ dṛśe
śaṃ na āpo dhanvanyāḥ śam u santv anūpyāḥ
śaṃ naḥ khanitrimā āpaḥ śam u yāḥ kumbha ābhṛtāḥ
śivā naḥ santu vārṣikīḥ
stuvānam agna ā vaha yātudhānaṃ kimīdinam
tvaṃ hi deva vandito hantā dasyor babhūvitha
ājyasya parameṣṭhin jātavedas tanūvaśin
agne taulasya prāśāna yātudhānān vi lāpaya
vi lapantu yātudhānā attriṇo ye kimīdinaḥ
athedam agne no havir indraś ca prati haryatam
agniḥ pūrva ā rabhatāṃ prendro nudatu bāhumān
bravītu sarvo yātumān ayam asmīty etya
paśyāma te vīryaṃ jātavedaḥ pra ṇo brūhi yātudhānān nṛcakṣaḥ
tvayā sarve paritaptāḥ purastāt ta ā yantu prabruvāṇā upedam
ā rabhasva jātavedo 'smākārthāya jajñiṣe
dūto no agne bhūtvā yātudhānān vi lāpaya
tvam agne yātudhānān upabaddhāṃ ihā vaha
athaiṣām indro vajreṇāpi śīrṣāṇi vṛścatu
idaṃ havir yātudhānān nādī phenam ivā vahat
ya idaṃ strī pumān akar iha sa stuvatāṃ janaḥ
ayaṃ stuvāna āgamad imaṃ sma prati haryata
bṛhaspate vaśe labdhvāgnīṣomā vi vidhyatam
yātudhānasya somapa jahi prajāṃ nayasva ca
ni stuvānasya pātaya param akṣy utāvaram
yatraiṣām agne janimāni vettha guhā satām attriṇāṃ jātavedaḥ
tāṃs tvaṃ brahmaṇā vāvṛdhāno jahy eṣāṃ śatatarham agne
asmin vasu vasavo dhārayantv indraḥ pūṣā varuṇo mitro agniḥ
imam ādityā uta viśve ca devā uttarasmin jyotiṣi dhārayantu
asya devāḥ pradiśi jyotir astu sūryo agnir uta vā hiraṇyam
sapatnā asmad adhare bhavantūttamaṃ nākam adhi rohayemam
yenendrāya samabharaḥ payāṃsy uttamena brahmaṇā jātavedaḥ
tena tvam agna iha vardhayemaṃ sajātānāṃ śraiṣṭhya ā dhehy enam
aiṣāṃ yajñam uta varco dade 'haṃ rāyas poṣam uta cittāny agne
sapatnā asmad adhare bhavantūttamaṃ nākam adhi rohayemam
ayaṃ devānām asuro vi rājati vaśā hi satyā varuṇasya rājñaḥ
tatas pari brahmaṇā śāśadāna ugrasya manyor ud imaṃ nayāmi
namas te rajan varuṇāstu manyave viśvaṃ hy ugra nicikeṣi drugdham
sahasram anyān pra suvāmi sākaṃ śataṃ jīvāti śaradas tavāyam
yad uvakthānṛtam jihvayā vṛjinaṃ bahu
rājñas tvā satyadharmaṇo muñcāmi varuṇād aham
muñcāmi tvā vaiśvānarād arṇavān mahatas pari
sajātān ugrehā vada brahma cāpa cikīhi naḥ
vaṣaṭ te pūṣann asmint sūtāv aryamā hotā kṛṇotu vedhāḥ
sisratāṃ nāry ṛtaprajātā vi parvāṇi jihatāṃ sūtavā u
catasro divaḥ pradiśaś catasro bhūmyā uta
devā garbhaṃ sam airayan taṃ vy ūrṇuvantu sūtave
sūṣā vy ūrṇotu vi yoniṃ hāpayāmasi
śrathayā sūṣaṇe tvam ava tvaṃ biṣkale sṛja
neva māṃse na pīvasi neva majjasv āhatam
avaitu pṛśni śevalaṃ śune jarāyv attave 'va jarāyu padyatām
vi te bhinadmi mehanaṃ vi yoniṃ vi gavīnike
vi mātaraṃ ca putraṃ ca vi kumāraṃ jarāyuṇāva jarāyu padyatām
yathā vāto yathā mano yathā patanti pakṣiṇaḥ
evā tvaṃ daśamāsya sākaṃ jarāyuṇā patāva jarāyu padyatām
jarāyujaḥ prathama usriyo vṛṣā vātābhrajā stanayann eti vṛṣṭyā
sa no mṛḍāti tanva ṛjugo rujan ya ekam ojas tredhā vicakrame
aṅgeaṅge śociṣā śiśriyāṇaṃ namasyantas tvā haviṣā vidhema
aṅkānt samaṅkān haviṣā vidhema yo agrabhīt parvāsyā grabhītā
muñca śīrṣaktyā uta kāsa enaṃ paruṣparur āviveśā yo asya
yo abhrajā vātajā yaś ca śuṣmo vanaspatīnt sacatāṃ parvatāṃś ca
śaṃ me parasmai gātrāya śam astv avarāya me
śaṃ me caturbhyo aṅgebhyaḥ śam astu tanve mama
namas te astu vidyute namas te stanayitnave
namas te astv aśmane yenā dūḍāśe asyasi
namas te pravato napād yatas tapaḥ samūhasi
mṛḍayā nas tanūbhyo mayas tokebhyas kṛdhi
pravato napān nama evāstu tubhyaṃ namas te hetaye tapuṣe ca kṛṇmaḥ
vidma te dhāma paramaṃ guhā yat samudre antar nihitāsi nābhiḥ
yāṃ tvā devā asṛjanta viśva iṣuṃ kṛṇvānā asanāya dhṛṣṇum
sā no mṛḍa vidathe gṛṇānā tasyai te namo astu devi
bhagam asyā varca ādiṣy adhi vṛkṣād iva srajam
mahābudhna iva parvato jyok pitṛṣv āstām
eṣā te rājan kanyā vadhūr ni dhūyatām yama
sā mātur badhyatāṃ gṛhe 'tho bhrātur atho pituḥ
eṣā te kulapā rājan tām u te pari dadmasi
jyok pitṛṣv āsātā ā śīrṣṇaḥ śamopyāt
asitasya te brahmaṇā kaśyapasya gayasya ca
antaḥkośam iva jāmayo 'pi nahyāmi te bhagam
saṃ saṃ sravantu sindhavaḥ saṃ vātāḥ saṃ patatriṇaḥ
imaṃ yajñaṃ pradivo me juṣantāṃ saṃsrāvyeṇa haviṣā juhomi
ihaiva havam ā yāta ma iha saṃsrāvaṇā utemaṃ vardhayatā giraḥ
ihaitu sarvo yaḥ paśur asmin tiṣṭhatu yā rayiḥ
ye nadīnāṃ saṃsravanty utsāsaḥ sadam akṣitāḥ
tebhir me sarvaiḥ saṃsrāvair dhanaṃ saṃ srāvayāmasi
ye sarpiṣaḥ saṃsravanti kṣīrasya codakasya ca
tebhir me sarvaiḥ saṃsrāvair dhanaṃ saṃ srāvayāmasi
ye 'māvāsyāṃ rātrim udasthur vrājam attriṇaḥ
agnis turīyo yātuhā so asmabhyam adhi bravat
sīsāyādhy āha varuṇaḥ sīsāyāgnir upāvati
sīsaṃ ma indraḥ prāyachat tad aṅga yātucātanam
idaṃ viṣkandhaṃ sahata idaṃ bādhate attriṇaḥ
anena viśvā sasahe yā jātāni piśācyāḥ
yadi no gāṃ haṃsi yady aśvaṃ yadi pūruṣam
taṃ tvā sīsena vidhyāmo yathā no 'so avīrahā
amūr yā yanti yoṣito hirā lohitavāsasaḥ
abhrātara iva jāmayas tiṣṭhantu hatavarcasaḥ
tiṣṭhāvare tiṣṭha para uta tvaṃ tiṣṭha madhyame
kaniṣṭhikā ca tiṣṭhati tiṣṭhād id dhamanir mahī
śatasya dhamanīnāṃ sahasrasya hirāṇām
asthur in madhyamā imāḥ sākam antā araṃsata
pari vaḥ sikatāvatī dhanūr bṛhaty akramīt
tiṣṭhatelayatā su kam
nir lakṣmyaṃ lalāmyaṃ nir arātiṃ suvāmasi
atha yā bhadrā tāni naḥ prajāyā arātiṃ nayāmasi
nir araṇiṃ savitā sāviṣak pador nir hastayor varuṇo mitro aryamā
nir asmabhyam anumatī rarāṇā premāṃ devā asāviṣuḥ saubhagāya
yat ta ātmani tanvāṃ ghoram asti yad vā keśeṣu praticakṣaṇe vā
sarvaṃ tad vācāpa hanmo vayaṃ devas tvā savitā sūdayatu
riśyapadīṃ vṛṣadatīṃ goṣedhāṃ vidhamām uta
vilīḍhyaṃ lalāmyaṃ tā asman nāśayāmasi
mā no vidan vivyādhino mo abhivyādhino vidan
ārāc charavyā asmad viṣūcīr indra pātaya
viṣvañco asmac charavaḥ patantu ye astā ye cāsyāḥ
daivīr manuṣyesavo mamāmitrān vi vidhyata
yo naḥ svo yo araṇaḥ sajāta uta niṣṭyo yo asmāṃ abhidāsati
rudraḥ śaravyayaitān mamāmitrān vi vidhyatu
yaḥ sapatno yo 'sapatno yaś ca dviṣan chapāti naḥ
devās taṃ sarve dhūrvantu brahma varma mamāntaram
adārasṛd bhavatu deva somāsmin yajñe maruto mṛḍatā naḥ
mā no vidad abhibhā mo aśastir mā no vidad vṛjinā dveṣyā yā
yo adya senyo vadho 'ghāyūnām udīrate
yuvaṃ taṃ mitrāvaruṇāv asmad yāvayataṃ pari
itaś ca yad amutaś ca yad vadhaṃ varuṇa yāvaya
vi mahac charma yacha varīyo yāvayā vadham
śāsa itthā mahāṃ asy amitrasāho astṛtaḥ
na yasya hanyate sakhā na jīyate kadā cana
svastidā viśāṃ patir vṛtrahā vimṛdho vaśī
vṛṣendraḥ pura etu naḥ somapā abhayaṃkaraḥ
vi na indra mṛdho jahi nīcā yacha pṛtanyataḥ
adhamaṃ gamayā tamo yo asmāṃ abhidāsati
vi rakṣo vi mṛdho jahi vi vṛtrasya hanū ruja
vi manyum indra vṛtrahann amitrasyābhidāsataḥ
apendra dviṣato mano 'pa jijyāsato vadham
vi mahac charma yacha varīyo yāvayā vadham
anu sūryam ud ayatāṃ hṛddyoto harimā ca te
go rohitasya varṇena tena tvā pari dadhmasi
pari tvā rohitair varṇair dīrghāyutvāya dadhmasi
yathāyam arapā asad atho aharito bhuvat
yā rohiṇīr devatyā gāvo yā uta rohiṇīḥ
rūpaṃrūpaṃ vayovayas tābhiṣ ṭvā pari dadhmasi
śukeṣu te harimāṇaṃ ropaṇākāsu dadhmasi
atho hāridraveṣu te harimāṇaṃ ni dadhmasi
naktaṃjātāsi oṣadhe rāme kṛṣṇe asikni ca
idaṃ rajani rajaya kilāsaṃ palitaṃ ca yat
kilāsaṃ ca palitaṃ ca nir ito nāśayā pṛṣat
ā tvā svo viśatāṃ varṇaḥ parā śuklāni pātaya
asitaṃ te pralayanam āsthānam asitaṃ tava
asiknī asy oṣadhe nir ito nāśayā pṛṣat
asthijasya kilāsasya tanūjasya ca yat tvaci
dūṣyā kṛtasya brahmaṇā lakṣma śvetam anīnaśam
suparṇo jātaḥ prathamas tasya tvaṃ pittam āsitha
tad āsurī yudhā jitā rūpaṃ cakre vanaspatīn
āsurī cakre prathamedaṃ kilāsabheṣajam idaṃ kilāsanāśanam
anīnaśat kilāsaṃ sarūpām akarat tvacam
sarūpā nāma te mātā sarūpo nāma te pitā
sarūpakṛt tvam oṣadhe sā sarūpam idaṃ kṛdhi
śyāmā sarūpaṃkaraṇī pṛthivyā adhy udbhṛtā
idam ū ṣu pra sādhaya punā rūpāṇi kalpaya
yad agnir āpo adahat praviśya yatrākṛṇvan dharmadhṛto namāṃsi
tatra ta āhuḥ paramaṃ janitraṃ sa naḥ saṃvidvān pari vṛṅgdhi takman
yady arcir yadi vāsi śociḥ śakalyeṣi yadi vā te janitram
hrūḍur nāmāsi haritasya deva sa naḥ saṃvidvān pari vṛṅgdhi takman
yadi śoko yadi vābhiśoko yadi vā rājño varuṇasyāsi putraḥ
hrūḍur nāmāsi haritasya deva sa naḥ saṃvidvān pari vṛṅgdhi takman
namaḥ śītāya takmane namo rūrāya śociṣe kṛṇomi
yo anyedyur ubhayadyur abhyeti tṛtīyakāya namo astu takmane
āre 'sāv asmad astu hetir devāso asat
āre aśmā yam asyatha
sakhāsāv asmabhyam astu rātiḥ sakhendro bhagaḥ
savitā citrarādhāḥ
yūyam naḥ pravato napān marutaḥ sūryatvacasaḥ
śarma yachatha saprathāḥ
suṣūdata mṛḍata mṛḍayā nas tanūbhyo
mayas tokebhyas kṛdhi
amūḥ pāre pṛdākvas triṣaptā nirjarāyavaḥ
tāsām jarāyubhir vayam akṣyāv api vyayāmasy aghāyoḥ paripanthinaḥ
viṣūcy etu kṛntatī pinākam iva bibhratī
viṣvak punarbhuvā mano 'samṛddhā aghāyavaḥ
na bahavaḥ sam aśakan nārbhakā abhi dādhṛṣuḥ
veṇor adgā ivābhito 'samṛddhā aghāyavaḥ
pretaṃ pādau pra sphurataṃ vahataṃ pṛṇato gṛhān
indrāny etu prathamājītāmuṣitā puraḥ
upa prāgād devo agnī rakṣohāmīvacātanaḥ
dahann apa dvayāvino yātudhānān kimīdinaḥ
prati daha yātudhānān prati deva kimīdinaḥ
pratīcīḥ kṛṣṇavartane saṃ daha yātudhānyaḥ
yā śaśāpa śapanena yāghaṃ mūram ādadhe
yā rasasya haraṇāya jātam ārebhe tokam attu sā
putram attu yātudhānīḥ svasāram uta naptyam
adhā mitho vikeśyo vi ghnatāṃ yātudhānyo vi tṛhyantām arāyyaḥ
abhīvartena maṇinā yenendro abhivavṛdhe
tenāsmān brahmaṇas pate 'bhi rāṣṭrāya vardhaya
abhivṛtya sapatnān abhi yā no arātayaḥ
abhi pṛtanyantaṃ tiṣṭhābhi yo no durasyati
abhi tvā devaḥ savitābhi ṣomo avīvṛdhat
abhi tvā viśvā bhūtāny abhīvarto yathāsasi
abhīvarto abhibhavaḥ sapatnakṣayaṇo maṇiḥ
rāṣṭrāya mahyaṃ badhyatāṃ sapatnebhyaḥ parābhuve
ud asau sūryo agād ud idaṃ māmakaṃ vacaḥ
yathāhaṃ śatruho 'sāny asapatnaḥ sapatnahā
sapatnakṣayaṇo vṛṣābhiraṣṭro viṣāsahiḥ
yathāham eṣāṃ vīrāṇāṃ virājāni janasya ca
viśve devā vasavo rakṣatemam utādityā jāgṛta yūyam asmin
memaṃ sanābhir uta vānyanābhir memaṃ prāpat pauruṣeyo vadho yaḥ
ye vo devāḥ pitaro ye ca putrāḥ sacetaso me śṛṇutedam uktam
sarvebhyo vaḥ pari dadāmy etaṃ svasty enaṃ jarase vahātha
ye devā divi ṣṭha ye pṛthivyāṃ ye antarikṣa oṣadhīṣu paśuṣv apsv antaḥ
te kṛṇuta jarasam āyur asmai śatam anyān pari vṛṇaktu mṛtyūn
yeṣāṃ prayājā uta vānuyājā hutabhāgā ahutādaś ca devāḥ
yeṣāṃ vaḥ pañca pradiśo vibhaktās tān vo asmai satrasadaḥ kṛṇomi
āśānām āśāpālebhyaś caturbhyo amṛtebhyaḥ
idaṃ bhūtasyādhyakṣebhyo vidhema haviṣā vayam
ya āśānām āśāpālāś catvāra sthana devāḥ
te no nirṛtyāḥ pāśebhyo muñcatāṃhasoaṃhasaḥ
asrāmas tvā haviṣā yajāmy aśloṇas tvā ghṛtena juhomi
ya āśānām āśāpālas turīyo devaḥ sa naḥ subhūtam eha vakṣat
svasti mātra uta pitre no astu svasti gobhyo jagate puruṣebhyaḥ
viśvam subhūtam suvidatraṃ no astu jyog eva dṛśema sūryam
idaṃ janāso vidatha mahad brahma vadiṣyati
na tat pṛthivyāṃ no divi yena prāṇanti vīrudhaḥ
antarikṣa āsāṃ sthāma śrāntasadām iva
āsthānam asya bhūtasya viduṣ ṭad vedhaso na vā
yad rodasī rejamāne bhūmiś ca niratakṣatam
ārdraṃ tad adya sarvadā samudrasyeva śrotyāḥ
viśvam anyām abhīvāra tad anyasyām adhi śritam
dive ca viśvavedase pṛthivyai cākaraṃ namaḥ
hiraṇyavarṇāḥ śucayaḥ pāvakā yāsu jātaḥ savitā yāsv agniḥ
yā agniṃ garbhaṃ dadhire suvarṇās tā na āpaḥ śaṃ syonā bhavantu
yāsāṃ rājā varuṇo yāti madhye satyānṛte avapaśyan janānām
yā agniṃ garbhaṃ dadhire suvarṇās tā na āpaḥ śaṃ syonā bhavantu
yāsāṃ devā divi kṛṇvanti bhakṣaṃ yā antarikṣe bahudhā bhavanti
yā agniṃ garbhaṃ dadhire suvarṇās tā na āpaḥ śaṃ syonā bhavantu
śivena mā cakṣuṣā paśyatāpaḥ śivayā tanvopa spṛśata tvacaṃ me
ghṛtaścutaḥ śucayo yāḥ pāvakās tā na āpaḥ śaṃ syonā bhavantu
iyaṃ vīrun madhujātā madhunā tvā khanāmasi
madhor adhi prajātāsi sā no madhumatas kṛdhi
jihvāyā agre madhu me jihvāmūle madhūlakam
mamed aha kratāv aso mama cittam upāyasi
madhuman me nikramaṇaṃ madhuman me parāyaṇam
vācā vadāmi madhumad bhūyāsaṃ madhusaṃdṛśaḥ
madhor asmi madhutaro madughān madhumattaraḥ
mām it kila tvaṃ vanāḥ śākhāṃ madhumatīm iva
pari tvā paritatnunekṣuṇāgām avidviṣe
yathā māṃ kaminy aso yathā man nāpagā asaḥ
yad ābadhnan dākṣāyaṇā hiraṇyaṃ śatānīkāya sumanasyamānāḥ
tat te badnāmy āyuṣe varcase balāya dīrghāyutvāya śataśāradāya
nainaṃ rakṣāṃsi na piśācāḥ sahante devānām ojaḥ prathamajam hy etat
yo bibharti dākṣāyaṇaṃ hiraṇyaṃ sa jīveṣu kṛṇute dīrgham āyuḥ
apāṃ tejo jyotir ojo balaṃ ca vanaspatīnām uta vīryāṇi
indra ivendriyāṇy adhi dhārayāmo asmin tad dakṣamāṇo bibharad dhiraṇyam
samānāṃ māsām ṛtubhiṣ ṭvā vayaṃ saṃvatsarasya payasā piparmi
indrāgnī viśve devās te 'nu manyantām ahṛṇīyamānāḥ
venas tat paśyat paramaṃ guhā yad yatra viśvaṃ bhavaty ekarūpam
idaṃ pṛśnir aduhaj jāyamānāḥ svarvido abhy anūṣata vrāḥ
pra tad voced amṛtasya vidvān gandharvo dhāma paramaṃ guhā yat
trīṇi padāni nihitā guhāsya yas tāni veda sa pituṣ pitāsat
sa naḥ pitā janitā sa uta bandhur dhāmāni veda bhuvanāni viśvā
yo devānāṃ nāmadha eka eva taṃ saṃpraśnaṃ bhuvanā yanti sarvā
pari dyāvāpṛthivī sadya āyam upātiṣṭhe prathamajām ṛtasya
vācam iva vaktari bhuvaneṣṭhā dhāsyur eṣa nanv eṣo agniḥ
pari viśvā bhuvanāny āyam ṛtasya tantuṃ vitataṃ dṛśe kam
yatra devā amṛtam ānaśānāḥ samāne yonāv adhy airayanta
divyo gandharvo bhuvanasya yas patir eka eva namasyo vikṣv īḍyaḥ
taṃ tvā yaumi brahmaṇā divya deva namas te astu divi te sadhastham
divi spṛṣṭo yajataḥ sūryatvag avayātā haraso daivyasya
mṛḍāt gandharvo bhuvanasya yas patir eka eva namasyaḥ suśevāḥ
anavadyābhiḥ sam u jagma ābhir apsarāsv api gandharva āsīt
samudra āsāṃ sadanaṃ ma āhur yataḥ sadya ā ca parā ca yanti
abhriye didyun nakṣatriye yā viśvāvasuṃ gandharvaṃ sacadhve
tābhyo vo devīr nama it kṛṇomi
yāḥ klandās tamiṣīcayo 'kṣakāmā manomuhaḥ
tābhyo gandharvabhyo 'psarābhyo 'karam namaḥ
ado yad avadhāvaty avatkam adhi parvatāt
tat te kṛṇomi bheṣajaṃ subheṣajaṃ yathāsasi
ād aṅgā kuvid aṅga śataṃ yā bheṣajāni te
teṣām asi tvam uttamam anāsrāvam arogaṇam
nīcaiḥ khananty asurā arusrāṇam idaṃ mahat
tad āsrāvasya bheṣajaṃ tad u rogam anīnaśat
upajīkā ud bharanti samudrād adhi bheṣajam
tad āsrāvasya bheṣajaṃ tad u rogam aśīśamat
arusrāṇam idaṃ mahat pṛthivyā adhy udbhṛtam
tad āsrāvasya bheṣajaṃ tad u rogam anīnaśat
śaṃ no bhavantv apa oṣadhayaḥ śivāḥ
indrasya vajro apa hantu rakṣasa ārād visṛṣṭā iṣavaḥ patantu rakṣasām
dīrghāyutvāya bṛhate raṇāyāriṣyanto dakṣamāṇāḥ sadaiva
maṇiṃ viṣkandhadūṣaṇaṃ jaṅgiḍaṃ bibhṛmo vayam
jaṅgiḍo jambhād viśarād viṣkandhād abhiśocanāt
maṇiḥ sahasravīryaḥ pari ṇaḥ pātu viśvataḥ
ayaṃ viṣkandhaṃ sahate 'yaṃ bādhate attriṇaḥ
ayaṃ no viśvabheṣajo jaṅgiḍaḥ pātv aṃhasaḥ
devair dattena maṇinā jaṅgiḍena mayobhuvā
viṣkandhaṃ sarvā rakṣāṃsi vyāyāme sahāmahe
śaṇaś ca mā jaṅgiḍaś ca viṣkandhād abhi rakṣatām
araṇyād anya ābhṛtaḥ kṛṣyā anyo rasebhyaḥ
kṛtyādūṣir ayaṃ maṇir atho arātidūṣiḥ
atho sahasvān jaṅgiḍaḥ pra ṇa āyuṃṣi tāriṣat
indra juṣasva pra vahā yāhi śūra haribhyām
pibā sutasya mater iha madhoś cakānaś cārur madāya
indra jaṭharaṃ navyo na pṛṇasva madhor divo na
asya sutasya svar ṇopa tvā madāḥ suvāco aguḥ
indras turāṣāṇ mitro vṛtraṃ yo jaghāna yatīr na
bibheda valaṃ bhṛgur na sasahe śatrūn made somasya
ā tvā viśantu sutāsa indra pṛṇasva kukṣī viḍḍhi śakra dhiyehy ā naḥ
śrudhī havaṃ giro me juṣasvendra svayugbhir matsveha mahe raṇāya
indrasya nu pra vocaṃ vīryāṇi yāni cakāra prathamāni vajrī
ahann ahim anu apas tatarda pra vakṣaṇā abhinat parvatānām
ahann ahiṃ parvate śiśriyāṇaṃ tvaṣṭāsmai vajraṃ svaryaṃ tatakṣa
vāśrā iva dhenavaḥ syandamānā añjaḥ samudram ava jagmur āpaḥ
vṛṣāyamāṇo avṛṇīta somaṃ trikadrukeṣu apibat sutasya
ā sāyakaṃ maghavādatta vajram ahann enaṃ prathamajām ahīnām
samās tvāgna ṛtavo vardhayantu saṃvatsarā ṛṣayo yāni satyā
saṃ divyena dīdihi rocanena viśvā ā māhi pradiśaś catasraḥ
saṃ cedhyasvāgne pra ca vardhayemam uc ca tiṣṭha mahate saubhagāya
mā te riṣann upasattāro agne brahmāṇas te yaśasaḥ santu mānye
tvām agne vṛṇate brāhmaṇā ime śivo agne saṃvaraṇe bhavā naḥ
sapatnahāgne abhimātijid bhava sve gaye jāgṛhy aprayuchan
kṣatreṇāgne svena saṃ rabhasva mitreṇāgne mitradhā yatasva
sajātānāṃ madhyameṣṭhā rājñām agne vihavyo dīdihīha
ati niho ati sṛdho 'ty acittīr ati dviṣaḥ
viśvā hy agne duritā tara tvam athāsmabhyaṃ sahavīraṃ rayiṃ dāḥ
aghadviṣṭā devajātā vīruc chapathayopanī
āpo malam iva prāṇaikṣīt sarvān mac chapathāṃ adhi
yaś ca sāpatnaḥ śapatho jāmyāḥ śapathaś ca yaḥ
brahmā yan manyutaḥ śapāt sarvaṃ tan no adhaspadam
divo mūlam avatataṃ pṛthivyā adhy uttatam
tena sahasrakāṇḍena pari ṇaḥ pāhi viśvataḥ
pari māṃ pari me prajāṃ pari ṇaḥ pāhi yad dhanam
arātir no mā tārīn mā nas tāriśur abhimātayaḥ
śaptāram etu śapatho yaḥ suhārt tena naḥ saha
cakṣurmantrasya durhārdaḥ pṛṣṭīr api śṛṇīmasi
ud agātāṃ bhagavatī vicṛtau nāma tārake
vi kṣetriyasya muñcatām adhamaṃ pāśam uttamam
apeyaṃ rātry uchatv apochantv abhikṛtvarīḥ
vīrut kṣetriyanāśany apa kṣetriyam uchatu
babhror arjunakāṇḍasya yavasya te palālyā tilasya tilapiñjyā
vīrut kṣetriyanāśany apa kṣetriyam uchatu
namas te lāṅgalebhyo nama īṣāyugebhyaḥ
vīrut kṣetriyanāśany apa kṣetriyam uchatu
namaḥ sanisrasākṣebhyo namaḥ saṃdeśyebhyaḥ
namaḥ kṣetrasya pataye vīrut kṣetriyanāśany apa kṣetriyam uchatu
daśavṛkṣa muñcemaṃ rakṣaso grāhyā adhi yainaṃ jagrāha parvasu
atho enam vanaspate jīvānāṃ lokam un naya
āgād ud agād ayaṃ jīvānāṃ vrātam apy agāt
abhūd u putrāṇāṃ pitā nṛṇāṃ ca bhagavattamaḥ
adhītīr adhy agād ayam adhi jīvapurā agān
śataṃ hy asya bhiṣajaḥ sahasram uta vīrudhaḥ
devās te cītim avidan brahmāṇa uta vīrudhaḥ
cītiṃ te viśve devā avidan bhūmyām adhi
yaś cakāra sa niṣ karat sa eva subhiṣaktamaḥ
sa eva tubhyaṃ bheṣajāni kṛṇavad bhiṣajā śuciḥ
kṣetriyāt tvā nirṛtyā jāmiśaṃsād druho muñcāmi varuṇasya pāśāt
anāgasaṃ brahmaṇā tvā kṛṇomi śive te dyāvāpṛthivī ubhe stām
śaṃ te agniḥ sahādbhir astu śaṃ somaḥ sahauṣadhībhiḥ
evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt
anāgasaṃ brahmaṇā tvā kṛṇomi śive te dyāvāpṛthivī ubhe stām
śam te vāto antarikṣe vayo dhāc chaṃ te bhavantu pradiśaś catasraḥ
evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt
anāgasaṃ brahmaṇā tvā kṛṇomi śive te dyāvāpṛthivī ubhe stām
imā yā devīḥ pradiśaś catasro vātapatnīr abhi sūryo vicaṣṭe
evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt
anāgasaṃ brahmaṇā tvā kṛnomi śive te dyāvāpṛthivī ubhe stām
tāsu tvāntar jarasy ā dadhāmi pra yakṣma etu nirṛtiḥ parācaiḥ
evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt
anāgasaṃ brahmaṇā tvā kṛṇomi śive te dyāvāpṛthivī ubhe stām
amukthā yakṣmād duritād avadyād druhaḥ pāśād grāhyāś cod amukthāḥ
evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt
anāgasaṃ brahmaṇā tvā kṛṇomi śive te dyāvāpṛthivī ubhe stām
ahā arātim avidaḥ syonam apy abhūr bhadre sukṛtasya loke
evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt
anāgasaṃ brahmaṇā tvā kṛṇomi śive te dyāvāpṛthivī ubhe stām
sūryam ṛtaṃ tamaso grāhyā adhi devā muñcanto asṛjan nir enasaḥ
evāham tvāṃ kṣetriyān nirṛtyā jāmiśaṃsād druho muñcāmi varuṇasya pāśāt
anāgasam brahmaṇā tvā kṛṇomi śive te dyāvāpṛthivī ubhe stām
dūṣyā dūṣir asi hetyā hetir asi menyā menir asi
āpnuhi śreyāṃsam ati samaṃ krāma
sraktyo 'si pratisaro 'si pratyabhicaraṇo 'si
āpnuhi śreyāṃsam ati samaṃ krāma
prati tam abhi cara yo 'smān dveṣṭi yaṃ vayaṃ dviṣmaḥ
āpnuhi śreyāṃsam ati samaṃ krāma
sūrir asi varcodhā asi tanūpāno 'si
āpnuhi śreyāṃsam ati samaṃ krāma
śukro 'si bhrājo 'si svar asi jyotir asi
āpnuhi śreyāṃsam ati samaṃ krāma
dyāvāpṛthivī urv antarikṣaṃ kṣetrasya patny urugāyo 'dbhutaḥ
utāntarikṣam uru vātagopaṃ ta iha tapyantāṃ mayi tapyamāne
idaṃ devāḥ śṛṇuta ye yajñiyā stha bharadvājo mahyam ukthāni śaṃsati
pāśe sa baddho durite ni yujyatāṃ yo asmākaṃ mana idaṃ hinasti
idam indra śṛṇuhi somapa yat tvā hṛdā śocatā johavīmi
vṛścāmi taṃ kuliśeneva vṛkṣaṃ yo asmākaṃ mana idaṃ hinasti
aśītibhis tisṛbhiḥ sāmagebhir ādityebhir vasubhir aṅgirobhiḥ
iṣṭāpūrtam avatu naḥ pitṝṇām āmuṃ dade harasā daivyena
dyāvāpṛthivī anu mā dīdhīthāṃ viśve devāso anu mā rabhadhvam
aṅgirasaḥ pitaraḥ somyāsaḥ pāpam ā ṛchatv apakāmasya kartā
atīva yo maruto manyate no brahma vā yo nindiṣat kriyamāṇam
tapūṃṣi tasmai vṛjināni santu brahmadviṣaṃ dyaur abhisaṃtapāti
sapta prāṇān aṣṭau manyas tāṃs te vṛścāmi brahmaṇā
ayā yamasya sādanam agnidūto araṃkṛtaḥ
ā dadhāmi te padaṃ samiddhe jātavedasi
agniḥ śarīraṃ veveṣṭv asuṃ vāg api gachatu
āyurdā agne jarasaṃ vṛṇāno ghṛtapratīko ghṛtapṛṣṭho agne
ghṛtaṃ pītvā madhu cāru gavyaṃ piteva putrān abhi rakṣatād imam
pari dhatta dhatta no varcasemam jarāmṛtyuṃ kṛṇuta dīrgham āyuḥ
bṛhaspatiḥ prāyachad vāsa etat somāya rājñe paridhātavā u
parīdaṃ vāso adhithāḥ svastaye 'bhūr gṛṣṭīnām abhiśastipā u
śataṃ ca jīva śaradaḥ purūcī rāyaś ca poṣam upasaṃvyayasva
ehy aśmānam ā tiṣṭhāśmā bhavatu te tanūḥ
kṛṇvantu viśve devā āyuṣṭe śaradaḥ śatam
yasya te vāsaḥ prathamavāsyaṃ harāmas taṃ tvā viśve 'vantu devāḥ
taṃ tvā bhrātaraḥ suvṛdhā vardhamānam anu jāyantāṃ bahavaḥ sujātam
niḥsālāṃ dhṛṣṇuṃ dhiṣaṇam ekavādyām jighatsvam
sarvāś caṇḍasya naptyo nāśayāmaḥ sadānvāḥ
nir vo goṣṭhād ajāmasi nir akṣān nir upānaśāt
nir vo magundyā duhitaro gṛhebhyaś cātayāmahe
asau yo adharād gṛhas tatra santv arāyyaḥ
tatra sedir ny ucyatu sarvāś ca yātudhānyaḥ
bhūtapatir nir ajatv indraś cetaḥ sadānvāḥ
gṛhasya budhna āsīnās tā indro vajreṇādhi tiṣṭhatu
yadi stha kṣetriyāṇāṃ yadi vā puruṣeṣitāḥ
yadi stha dasyubhyo jātā naśyatetaḥ sadānvāḥ
pari dhāmāny āsām āśur gāṣṭhām ivāsaram
ajaiṣaṃ sarvān ājīn vo naśyatetaḥ sadānvāḥ
yathā dyauś ca pṛthivī ca na bibhīto na riṣyataḥ
evā me prāṇa mā bibheḥ
yathāhaś ca rātrī ca na bibhīto na riṣyataḥ
evā me prāṇa mā bibheḥ
yathā sūryaś ca candraś ca na bibhīto na riṣyataḥ
evā me prāṇa mā bibheḥ
yathā brahma ca kṣatraṃ ca na bibhīto na riṣyataḥ
evā me prāṇa mā bibheḥ
yathā satyaṃ cānṛtaṃ ca na bibhīto na riṣyataḥ
evā me prāṇa mā bibheḥ
yathā bhūtaṃ ca bhavyaṃ ca na bibhīto na riṣyataḥ
evā me prāṇa mā bibheḥ
prāṇāpānau mṛtyor mā pātaṃ svāhā
dyāvāpṛthivī upaśrutyā mā pātaṃ svāhā
sūrya cakṣuṣā mā pāhi svāhā
agne vaiśvānara viśvair mā devaiḥ pāhi svāhā
viśvambhara viśvena mā bharasā pāhi svāhā
ojo 'sy ojo me dāḥ svāhā
saho 'si saho me dāḥ svāhā
balam asi balaṃ dāḥ svāhā
āyur asy āyur me dāḥ svāha
śrotram asi śrotraṃ me dāḥ svāha
cakṣur asi cakṣur me dāḥ svāha
paripāṇam asi paripāṇaṃ me dāḥ svāha
bhrātṛvyakṣayaṇam asi bhrātṛvyacātanaṃ me dāḥ svāha
sapatnakṣayaṇam asi sapatnacātanaṃ me dāḥ svāha
arāyakṣayaṇam asy arāyacātanaṃ me dāḥ svāha
piśācakṣayaṇam asi piśācacātanaṃ me dāḥ svāha
sadānvākṣayaṇam asi sadānvācātanaṃ me dāḥ svāha
agne yat te tapas tena taṃ prati tapa yo 'smān dveṣṭi yaṃ vayaṃ dviṣmaḥ
agne yat te haras tena taṃ prati hara yo 'smān dveṣṭi yaṃ vayaṃ dviṣmaḥ
agne yat te 'rcis tena taṃ praty arca yo 'smān dveṣṭi yaṃ vayaṃ dviṣmaḥ
agne yat te śocis tena taṃ prati śoca yo 'smān dveṣṭi yaṃ vayaṃ dviṣmaḥ
agne yat te tejas tena tam atejasaṃ kṛṇu yo 'smān dveṣṭi yaṃ vayaṃ dviṣmaḥ
vāyo yat te tapas tena taṃ prati tapa yo 'smān dveṣṭi yaṃ vayaṃ dviṣmaḥ
vāyo yat te haras tena taṃ prati hara yo 'smān dveṣṭi yaṃ vayaṃ dviṣmaḥ
vāyo yat te 'rcis tena taṃ praty arca yo 'smān dveṣṭi yaṃ vayaṃ dviṣmaḥ
vāyo yat te śocis tena taṃ prati śoca yo 'smān dveṣṭi yaṃ vayaṃ dviṣmaḥ
vāyo yat te tejas tena tam atejasaṃ kṛṇu yo 'smān dveṣṭi yaṃ vayaṃ dviṣmaḥ
sūrya yat te tapas tena taṃ prati tapa yo 'smān dveṣṭi yaṃ vayaṃ dviṣmaḥ
sūrya yat te haras tena taṃ prati hara yo 'smān dveṣṭi yaṃ vayaṃ dviṣmaḥ
sūrya yat te 'rcis tena taṃ praty arca yo 'smān dveṣṭi yaṃ vayaṃ dviṣmaḥ
sūrya yat te śocis tena taṃ prati śoca yo 'smān dveṣṭi yaṃ vayaṃ dviṣmaḥ
sūrya yat te tejas tena tam atejasaṃ kṛṇu yo 'smān dveṣṭi yaṃ vayaṃ dviṣmaḥ
candra yat te tapas tena taṃ prati tapa yo 'smān dveṣṭi yaṃ vayaṃ dviṣmaḥ
candra yat te haras tena taṃ prati hara yo 'smān dveṣṭi yaṃ vayaṃ dviṣmaḥ
candra yat te 'rcis tena taṃ praty arca yo 'smān dveṣṭi yaṃ vayaṃ dviṣmaḥ
candra yat te śocis tena taṃ prati śoca yo 'smān dveṣṭi yaṃ vayaṃ dviṣmaḥ
candra yat te tejas tena tam atejasaṃ kṛṇu yo 'smān dveṣṭi yaṃ vayaṃ dviṣmaḥ
āpo yad vas tapas tena taṃ prati tapata yo 'smān dveṣṭi yaṃ vayaṃ dviṣmaḥ
āpo yad vas haras tena taṃ prati harata yo 'smān dveṣṭi yaṃ vayaṃ dviṣmaḥ
āpo yad vas 'rcis tena taṃ prati arcata yo 'smān dveṣṭi yaṃ vayaṃ dviṣmaḥ
āpo yad vas śocis tena taṃ prati śocata yo 'smān dveṣṭi yaṃ vayaṃ dviṣmaḥ
āpo yad vas tejas tena tam atejasaṃ kṛṇuta yo 'smān dveṣṭi yaṃ vayaṃ dviṣmaḥ
śerabhaka śerabha punar vo yantu yātavaḥ punar hetiḥ kimīdinaḥ
yasya stha tam atta yo vo prāhait tam atta svā māṃsāny atta
śevṛdhaka śevṛdha punar vo yantu yātavaḥ punar hetiḥ kimīdinaḥ
yasya stha tam atta yo vo prāhait tam atta svā māṃsāny atta
mrokānumroka punar vo yantu yātavaḥ punar hetiḥ kimīdinaḥ
yasya stha tam atta yo vo prāhait tam atta svā māṃsāny atta
sarpānusarpa punar vo yantu yātavaḥ punar hetiḥ kimīdinaḥ
yasya stha tam atta yo vo prāhait tam atta svā māṃsāny atta
jūrṇi punar vo yantu yātavaḥ punar hetiḥ kimīdinaḥ
yasya stha tam atta yo vo prāhait tam atta svā māṃsāny atta
upabde punar vo yantu yātavaḥ punar hetiḥ kimīdinaḥ
yasya stha tam atta yo vo prāhait tam atta svā māṃsāny atta
arjuni punar vo yantu yātavaḥ punar hetiḥ kimīdinaḥ
yasya stha tam atta yo vo prāhait tam atta svā māṃsāny atta
bharūji punar vo yantu yātavaḥ punar hetiḥ kimīdinaḥ
yasya stha tam atta yo vo prāhait tam atta svā māṃsāny atta
śaṃ no devī pṛśniparṇy aśaṃ nirṛtyā akaḥ
ugrā hi kaṇvajambhanī tām abhakṣi sahasvatīm
sahamāneyaṃ prathamā pṛśniparṇy ajāyata
tayāhaṃ durṇāmnāṃ śiro vṛścāmi śakuner iva
arāyam asṛkpāvānaṃ yaś ca sphātiṃ jihīrṣati
garbhādaṃ kaṇvaṃ nāśaya pṛśniparṇi sahasva ca
girim enāṃ ā veśaya kaṇvān jīvitayopanān
tāṃs tvaṃ devi pṛśniparṇy agnir ivānudahann ihi
parāca enān pra ṇuda kaṇvān jīvitayopanān
tamāṃsi yatra gachanti tat kravyādo ajīgamam
eha yantu paśavo ye pareyur vāyur yeṣāṃ sahacāraṃ jujoṣa
tvaṣṭā yeṣāṃ rūpadheyāni vedāsmin tān goṣṭhe savitā ni yachatu
imaṃ goṣṭhaṃ paśavaḥ saṃ sravantu bṛhaspatir ā nayatu prajānan
sinīvālī nayatv āgram eṣām ājagmuṣo anumate ni yacha
saṃ saṃ sravantu paśavaḥ sam aśvāḥ sam u pūruṣāḥ
saṃ dhānyasya yā sphātiḥ saṃsrāvyeṇa haviṣā juhomi
saṃ siñcāmi gavāṃ kṣīram sam ājyena balam rasam
saṃsiktā asmākaṃ vīrā dhruvā gāvo mayi gopatau
ā harāmi gavāṃ kṣīram āhārṣaṃ dhānyaṃ rasam
āhṛtā asmākaṃ vīrā ā patnīr idam astakam
nec chatruḥ prāśaṃ jayāti sahamānābhibhūr asi
prāśaṃ pratiprāśo jahy arasān kṛṇv oṣadhe
suparṇas tvānv avindat sūkaras tvākhanan nasā
prāśaṃ pratiprāśo jahy arasān kṛṇv oṣadhe
indro ha cakre tvā bāhāv asurebhya starītave
prāśaṃ pratiprāśo jahy arasān kṛṇv oṣadhe
pāṭām indro vy āśnād asurebhya starītave
prāśaṃ pratiprāśo jahy arasān kṛṇv oṣadhe
tayāhaṃ śatrūnt sākṣa indraḥ sālāvṛkāṃ iva
prāśaṃ pratiprāśo jahy arasān kṛṇv oṣadhe
rudra jalāṣabheṣaja nīlaśikhaṇḍa karmakṛt
prāśaṃ pratiprāśo jahy arasān kṛṇv oṣadhe
tasya prāśaṃ tvaṃ jahi yo na indrābhidāsati
adhi no brūhi śaktibhiḥ prāśi mām uttaraṃ kṛdhi
tubhyam eva jariman vardhatām ayam memam anye mṛtyavo hiṃsiṣuḥ śataṃ ye
māteva putraṃ pramanā upasthe mitra enaṃ mitriyāt pātv aṃhasaḥ
mitra enaṃ varuṇo vā riśādā jarāmṛtyuṃ kṛṇutāṃ saṃvidānau
tad agnir hotā vayunāni vidvān viśvā devānāṃ janimā vivakti
tvam īśiṣe paśūnām pārthivānāṃ ye jātā uta vā ye janitrāḥ
memaṃ prāṇo hāsīn mo apāno memaṃ mitrā vadhiṣur mo amitrāḥ
dyauṣ ṭvā pitā pṛthivī mātā jarāmṛtyuṃ kṛṇutāṃ saṃvidāne
yathā jīvā aditer upasthe prāṇāpānābhyāṃ gupitaḥ śataṃ himāḥ
imam agne āyuṣe varcase naya priyaṃ reto varuṇa mitra rājan
mātevāsmā adite śarma yacha viśve devā jaradaṣṭir yathāsat
pārthivasya rase devā bhagasya tanvo bale
āyuṣyam asmā agniḥ sūryo varca ā dhād bṛhaspatiḥ
āyur asmai dhehi jātavedaḥ prajāṃ tvaṣṭar adhinidhehi asmai
rāyas poṣaṃ savitar ā suvāsmai śataṃ jīvāti śaradas tavāyam
āśīr ṇa ūrjam uta sauprajāstvaṃ dakṣaṃ dhattaṃ draviṇaṃ sacetasau
jayam kṣetrāṇi sahasāyam indra kṛṇvāno anyān adharānt sapatnān
indreṇa datto varuṇena śiṣṭo marudbhir ugraḥ prahito no āgan
eṣa vāṃ dyāvāpṛthivī upasthe mā kṣudhan mā tṛṣat
ūrjam asmā ūrjasvatī dhattaṃ payo asmai payasvatī dhattam
ūrjam asmai dyāvapṛthivī adhātāṃ viśve devā maruta ūrjam āpaḥ
śivābhiṣ ṭe hṛdayaṃ tarpayāmy anamīvo modiṣīṣṭhāḥ suvarcāḥ
savāsinau pibatāṃ mantham etam aśvino rūpaṃ paridhāya māyām
indra etāṃ sasṛje viddho agra ūrjāṃ svadhām ajarāṃ sā ta eṣā
tayā tvaṃ jīva śaradaḥ suvarcā mā ta ā susrod bhiṣajas te akran
yathedaṃ bhūmyā adhi tṛṇaṃ vāto mathāyati
evā mathnāmi te mano yathā māṃ kāminy aso yathā man nāpagā asaḥ
saṃ cen nayātho aśvinā kāminā saṃ ca vakṣathaḥ
saṃ vāṃ bhagāso agmata saṃ cittāni sam u vratā
yat suparṇā vivakṣavo anamīvā vivakṣavaḥ
tatra me gachatād dhavaṃ śalya iva kulmalaṃ yathā
yad antaraṃ tad bāhyaṃ yad bāhyaṃ tad antaram
kanyānāṃ viśvarūpāṇāṃ mano gṛbhāyauṣadhe
eyam agan patikāmā janikāmo 'ham āgamam
aśvaḥ kanikradad yathā bhagenāhaṃ sahāgamam
indrasya yā mahī dṛṣat krimer viśvasya tarhaṇī
tayā pinaṣmi saṃ krimīn dṛṣadā khalvāṃ iva
dṛṣṭam adṛṣṭam atṛham atho kurūrum atṛham
algaṇḍūnt sarvān chalunān krimīn vacasā jambhayāmasi
algaṇḍūn hanmi mahatā vadhena dūnā adūnā arasā abhūvan
śiṣṭān aśiṣṭān ni tirāmi vācā yathā krimīṇāṃ nakir uchiṣātai
anvāntryaṃ śīrṣaṇyam atho pārṣṭeyaṃ krimīn
avaskavaṃ vyadhvaraṃ krimīn vacasā jambhayāmasi
ye krimayaḥ parvateśu vaneṣv oṣadhīṣu paśuṣv apsv antaḥ
ye asmākaṃ tanvam āviviśuḥ sarvaṃ tad dhanmi janima krimīṇām
udyann ādityaḥ krimīn hantu nimrocan hantu raśmibhiḥ
ye antaḥ krimayo gavi
viśvarūpaṃ caturakṣaṃ krimiṃ sāraṅgam arjunam
śṛṇāmy asya pṛṣṭīr api vṛścāmi yac chiraḥ
atrivad vaḥ krimayo hanmi kaṇvavaj jamadagnivat
agastyasya brahmaṇā saṃ pinaṣmy ahaṃ krimīn
hato rājā krimīṇām utaiṣāṃ sthapatir hataḥ
hato hatamātā krimir hatabhrātā hatasvasā
hatāso asya veśaso hatāsaḥ pariveśasaḥ
atho ye kṣullakā iva sarve te krimayo hatāḥ
pra te śṛṇāmi śṛṅge yābhyāṃ vitudāyasi
bhinādmi te kuṣumbhaṃ yas te viṣadhānaḥ
akṣībhyāṃ te nāsikābhyāṃ karṇābhyāṃ chubukād adhi
yakṣmaṃ śīrṣaṇyaṃ mastiṣkāj jihvāyā vi vṛhāmi te
grīvābhyas ta uṣṇihābhyaḥ kīkasābhyo anūkyāt
yakṣmaṃ doṣaṇyam aṃsābhyāṃ bāhubhyāṃ vi vṛhāmi te
hṛdayāt te pari klomno halīkṣṇāt pārśvābhyām
yakṣmaṃ matasnābhyāṃ plīhno yaknas te vi vṛhāmasi
āntrebhyas te gudābhyo vaniṣṭhor udarād adhi
yakṣmaṃ kukṣibhyām plāśer nābhyā vi vṛhāmi te
ūrubhyāṃ te aṣṭhīvadbhyāṃ pārṣṇibhyāṃ prapadābhyām
yakṣmaṃ bhasadyaṃ śroṇibhyāṃ bhāsadaṃ bhaṃsaso vi vṛhāmi te
asthibhyas te majjabhyaḥ snāvabhyo dhamanibhyaḥ
yakṣmam pāṇibhyām aṅgulibhyo nakhebhyo vi vṛhāmi te
aṅgeaṅge lomnilomni yas te parvaṇiparvaṇi
yakṣmaṃ tvacasyaṃ te vayaṃ kaśyapasya vībarheṇa viṣvañcaṃ vi vṛhāmasi
ya īśe paśupatiḥ paśūnām catuṣpadām uta yo dvipadām
niṣkrītaḥ sa yajñiyaṃ bhāgam etu rāyas poṣā yajamānaṃ sacantām
pramuñcanto bhuvanasya reto gātuṃ dhatta yajamānāya devāḥ
upākṛtaṃ śaśamānaṃ yad asthāt priyam devānām apy etu pāthaḥ
ye badhyamānam anu dīdhyānā anvaikṣanta manasā cakṣuṣā ca
agniṣ ṭān agre pra mumoktu devo viśvakarmā prajayā saṃrarāṇaḥ
ye grāmyāḥ paśavo viśvarūpā virūpāḥ santo bahudhaikarūpāḥ
vāyuṣ ṭān agre pra mumoktu devaḥ prajāpatiḥ prajayā saṃrarāṇaḥ
prajānantaḥ prati gṛhṇantu pūrve prāṇam aṅgebhyaḥ pary ācarantam
divaṃ gacha prati tiṣṭhā śarīraiḥ svargaṃ yāhi pathibhir devayānaiḥ
ye bhakṣayanto na vasūny ānṛdhur yān agnayo anvatapyanta dhiṣṇyāḥ
yā teṣām avayā duriṣṭiḥ sviṣṭiṃ nas tāṃ kṛṇavad viśvakarmā
yajñapatim ṛṣayaḥ enasāhur nirbhaktaṃ prajā anutapyamānam
mathavyānt stokān apa yān rarādha saṃ naṣ ṭebhiḥ sṛjatu viśvakarmā
adānyānt somapān manyamāno yajñasya vidvānt samaye na dhīraḥ
yad enaś cakṛvān baddha eṣa taṃ viśvakarman pra muñcā svastaye
ghorā ṛṣayo namo astv ebhyaś cakṣur yad eṣāṃ manasaś ca satyam
bṛhaspataye mahiṣa dyumann namo viśvakarman namas te pāhy asmān
yajñasya cakṣuḥ prabhṛtir mukhaṃ ca vācā śrotreṇa manasā juhomi
imaṃ yajñaṃ vitataṃ viśvakarmaṇā devā yantu sumanasyamānāḥ
ā no agne sumatiṃ saṃbhalo gamed imāṃ kumārīṃ saha no bhagena
juṣṭā vareṣu samaneṣu valgur oṣaṃ patyā saubhagam astu asyai
somajuṣṭaṃ brahmajuṣṭam aryamnā saṃbhṛtaṃ bhagam
dhātur devasya satyena kṛṇomi pativedanam
iyam agne nārī patim videṣṭa somo hi rājā subhagāṃ kṛṇoti
suvānā putrān mahiṣī bhavāti gatvā patiṃ subhagā vi rājatu
yathākharo maghavaṃś cārur eṣa priyo mṛgāṇāṃ suṣadā babhūva
evā bhagasya juṣṭeyam astu nārī saṃpriyā patyāvirādhayantī
bhagasya nāvam ā roha pūrṇām anupadasvatīm
tayopapratāraya yo varaḥ pratikāmyaḥ
ā krandaya dhanapate varam āmanasaṃ kṛṇu
sarvaṃ pradakṣiṇaṃ kṛṇu yo varaḥ pratikāmyaḥ
idaṃ hiraṇyaṃ gulgulv ayam aukṣo atho bhagaḥ
ete patibhyas tvām aduḥ pratikāmāya vettave
ā te nayatu savitā nayatu patir yaḥ pratikāmyaḥ
agnir naḥ śatrūn praty etu vidvān pratidahann abhiśastim arātim
sa senāṃ mohayatu pareṣāṃ nirhastāṃś ca kṛṇavaj jātavedāḥ
yūyam ugrā maruta īdṛśe sthābhi preta mṛṇata sahadhvam
amīmṛṇan vasavo nāthitā ime agnir hy eṣāṃ dūtaḥ pratyetu vidvān
amitrasenāṃ maghavann asmān chatrūyatīm abhi
yuvaṃ tām indra vṛtrahann agniś ca dahataṃ prati
prasūta indra pravatā haribhyāṃ pra te vajraḥ pramṛṇann etu śatrūn
jahi pratīco anūcaḥ parāco viṣvak satyaṃ kṛṇuhi cittam eṣām
indra senāṃ mohayāmitrāṇām
agner vātasya dhrājyā tān viṣūco vi nāśaya
indraḥ senāṃ mohayatu maruto ghnantv ojasā
cakṣūṃsy agnir ā dattāṃ punar etu parājitā
agnir no dūtaḥ pratyetu vidvān pratidahann abhiśastim arātim
sa cittāni mohayatu pareṣāṃ nirhastāṃś ca kṛṇavaj jātavedāḥ
ayam agnir amūmuhad yāni cittāni vo hṛdi
vi vo dhamatv okasaḥ pra vo dhamatu sarvataḥ
indra cittāni mohayann arvāṅ ākūtyā cara
agner vātasya dhrājyā tān viṣūco vi nāśaya
vy ākūtaya eṣām itātho cittāni muhyata
atho yad adyaiṣāṃ hṛdi tad eṣāṃ pari nir jahi
amīṣāṃ cittāni pratimohayantī gṛhāṇāṅgāny apve parehi
abhi prehi nir daha hṛtsu śokair grāhyāmitrāṃs tamasā vidhya śatrūn
asau yā senā marutaḥ pareṣām asmān aity abhy ojasā spardhamānā
tām vidhyata tamasāpavratena yathaiṣām anyo anyaṃ na jānāt
acikradat svapā iha bhuvad agne vy acasva rodasī urūcī
yuñjantu tvā maruto viśvavedasa āmuṃ naya namasā rātahavyam
dūre cit santam aruṣāsa indram ā cyāvayantu sakhyāya vipram
yad gāyatrīṃ bṛhatīm arkam asmai sautrāmaṇyā dadhṛṣanta devāḥ
adbhyas tvā rāja varuṇo hvayatu somas tvā hvayatu parvatebhyaḥ
indras tvā hvayatu viḍbhya ābhyaḥ śyeno bhūtvā viśa ā patemāḥ
śyeno havyaṃ nayatv ā parasmād anyakṣetre aparuddhaṃ carantam
aśvinā panthāṃ kṛṇutāṃ sugaṃ ta imaṃ sajātā abhisaṃviśadhvam
hvayantu tvā pratijanāḥ prati mitrā avṛṣata
indrāgnī viśve devās te viśi kṣemam adīdharan
yas te havaṃ vivadat sajāto yaś ca niṣṭyaḥ
apāñcam indra taṃ kṛtvāthemam ihāva gamaya
ā tvā gan rāṣtraṃ saha varcasod ihi prāṅ viśāṃ patir ekarāṭ tvaṃ vi rāja
sarvās tvā rājan pradiśo hvayantūpasadyo namasyo bhaveha
tvāṃ viśo vṛṇatāṃ rājyāya tvām imāḥ pradiśaḥ pañca devīḥ
varṣman rāṣṭrasya kakudi śrayasva tato na ugro vi bhajā vasūni
acha tvā yantu havinaḥ sajātā agnir dūto ajiraḥ saṃ carātai
jāyāḥ putrāḥ sumanaso bhavantu bahuṃ baliṃ prati paśyāsā ugraḥ
aśvinā tvāgre mitrāvaruṇobhā viśve devā marutas tvā hvayantu
adhā mano vasudeyāya kṛṇuṣva tato na ugro vi bhajā vasūni
ā pra drava paramasyāḥ parāvataḥ śive te dyāvāpṛthivī ubhe stām
tad ayaṃ rājā varuṇas tathāha sa tvāyam ahvat sa upedam ehi
indrendra manuṣyāḥ parehi saṃ hy ajñāsthā varuṇaiḥ saṃvidānaḥ
sa tvāyam ahvat sve sadhasthe sa devān yakṣat sa u kalpayad viśaḥ
pathyā revatīr bahudhā virūpāḥ sarvāḥ saṃgatya varīyas te akran
tās tvā sarvāḥ saṃvidānā hvayantu daśamīm ugraḥ sumanā vaśeha
āyam agan parṇamaṇir balī balena pramṛṇant sapatnān
ojo devānāṃ paya oṣadhīnāṃ varcasā mā jinvantv aprayāvan
mayi kṣatraṃ parṇamaṇe mayi dhārayatād rayim
ahaṃ rāṣṭrasyābhīvarge nijo bhūyāsam uttamaḥ
yaṃ nidadhur vanaspatau guhyaṃ devāḥ priyaṃ maṇim
tam asmabhyaṃ sahāyuṣā devā dadatu bhartave
somasya parṇaḥ saha ugram āgann indreṇa datto varuṇena śiṣṭaḥ
taṃ priyāsaṃ bahu rocamāno dīrghāyutvāya śataśāradāya
ā mārukṣat parṇamaṇir mahyā ariṣṭatātaye
yathāham uttaro 'sāny aryamṇa uta saṃvidaḥ
ye dhīvāno rathakārāḥ karmārā ye manīṣiṇaḥ
upastīn parṇa mahyaṃ tvaṃ sarvān kṛṇv abhito janān
ye rājāno rājakṛtaḥ sūtā grāmaṇyaś ca ye
upastīn parṇa mahyaṃ tvaṃ sarvān kṛṇv abhito janān
parṇo 'si tanūpānaḥ sayonir vīro vīreṇa mayā
saṃvatsarasya tejasā tena badhnāmi tvā maṇe
pumān puṃsaḥ parijāto 'śvatthaḥ khadirād adhi
sa hantu śatrūn māmakān yān ahaṃ dveṣmi ye ca mām
tān aśvattha niḥ śṛṇīhi śatrūn vaibādhadodhataḥ
indreṇa vṛtraghnā medī mitreṇa varuṇena ca
yathāśvattha nirabhano 'ntar mahaty arṇave
evā tānt sarvān nir bhaṅgdhi yān ahaṃ dveṣmi ye ca mām
yaḥ sahamānaś carasi sāsahāna iva ṛṣabhaḥ
tenāśvattha tvayā vayaṃ sapatnānt sahiṣīmahi
sinātv enān nirṛtir mṛtyoḥ pāśair amokyaiḥ
aśvattha śatrūn māmakān yān ahaṃ dveṣmi ye ca mām
yathāśvattha vānaspatyān ārohan kṛṇuṣe 'dharān
evā me śatror mūrdhānaṃ viṣvag bhinddhi sahasva ca
te 'dharāñcaḥ pra plavantāṃ chinnā naur iva bandhanāt
na vaibādhapraṇuttānāṃ punar asti nivartanam
praiṇān nude manasā pra cittenota brahmaṇā
praiṇān vṛkṣasya śākhayāśvatthasya nudāmahe
hariṇasya raghuṣyado 'dhi śīrṣaṇi bheṣajam
sa kṣetriyaṃ viṣāṇayā viṣūcīnam anīnaśat
anu tvā hariṇo vṛṣā padbhiś caturbhir akramīt
viṣāṇe vi ṣya guṣpitaṃ yad asya kṣetriyaṃ hṛdi
ado yad avarocate catuṣpakṣam iva chadiḥ
tenā te sarvaṃ kṣetriyam aṅgebhyo nāśayāmasi
amū ye divi subhage vicṛtau nāma tārake
vi kṣetriyasya muñcatām adhamaṃ pāśam uttamam
āpa id vā u bheṣajīr āpo amīvacātanīḥ
āpo viśvasya bheṣajīs tās tvā muñcantu kṣetriyāt
yad āsuteḥ kriyamānāyāḥ kṣetriyaṃ tvā vyānaśe
vedāhaṃ tasya bheṣajaṃ kṣetriyaṃ nāśayāmi tvat
apavāse nakṣatrāṇām apavāsa uṣasām uta
apāsmat sarvaṃ durbhūtam apa kṣetriyam uchatu
ā yātu mitra ṛtubhiḥ kalpamānaḥ saṃveśayan pṛthivīm usriyābhiḥ
athāsmabhyam varuṇo vāyur agnir bṛhad rāṣṭraṃ saṃveśyam dadhātu
dhātā rātiḥ savitedaṃ juśantām indras tvaṣṭā prati haryantu me vacaḥ
huve devīm aditiṃ śūraputrāṃ sajātānāṃ madhyameṣṭhā yathāsāni
huve somaṃ savitāraṃ namobhir viśvān ādityāṃ aham uttaratve
ayam agnir dīdāyad dīrgham eva sajātair iddho 'pratibruvadbhiḥ
ihed asātha na paro gamātheryo gopāḥ puṣṭapatir va ājat
asmai kāmāyopa kāminīr viśve vo devā upasaṃyantu
saṃ vo manāṃsi saṃ vratā sam ākūtīr namāmasi
amī ye vivratā sthana tān vaḥ saṃ namayāmasi
ahaṃ gṛbhṇāmi manasā manāṃsi mama cittam anu cittebhir eta
mama vaśeṣu hṛdayāni vaḥ kṛṇomi mama yātam anuvartmāna eta
karśaphasya viśaphasya dyauḥ pitā pṛthivī mātā
yathābhicakra devās tathāpa kṛṇutā punaḥ
aśreṣmāṇo adhārayan tathā tan manunā kṛtam
kṛṇomi vadhri viṣkandhaṃ muṣkābarho gavām iva
piśaṅge sūtre khṛgalaṃ tad ā badhnanti vedhasaḥ
śravasyuṃ śuṣmaṃ kābavaṃ vadhriṃ kṛṇvantu bandhuraḥ
yenā śravasyavaś caratha devā ivāsuramāyayā
śunāṃ kapir iva dūṣaṇo bandhurā kābavasya ca
duṣṭyai hi tvā bhatsyāmi dūṣayiṣyāmi kābavam
ud āśavo rathā iva śapathebhiḥ sariṣyatha
ekaśataṃ viṣkandhāni viṣṭhitā pṛthivīm anu
teṣāṃ tvām agre uj jaharur maṇiṃ viṣkandhadūṣaṇam
prathamā ha vy uvāsa sā dhenur abhavad yame
sā naḥ payasvatī duhām uttarāmuttarām samām
yāṃ devāḥ pratinandanti rātrim dhenum upāyatīm
saṃvatsarasya yā patnī sā no astu sumaṅgalī
saṃvatsarasya pratimāṃ yāṃ tvā rātry upāsmahe
sā na āyuṣmatīṃ prajāṃ rāyas poṣeṇa saṃ sṛja
iyam eva sā yā prathamā vyauchad āsv itarāsu carati praviṣṭā
mahānto asyāṃ mahimāno antar vadhūr jigāya navagaj janitrī
vānaspatyā grāvāṇo ghoṣam akrata haviṣ kṛṇvantaḥ parivatsarīṇam
ekāṣṭake suprajasaḥ suvīrā vayaṃ syāma patayo rayīṇām
iḍāyās padaṃ ghṛtavat sarīsṛpaṃ jātavedaḥ prati havyā gṛbhāya
ye grāmyāḥ paśavo viśvarūpās teṣāṃ saptānāṃ mayi rantir astu
ā mā puṣṭe ca poṣe ca rātri devānāṃ sumatau syāma
pūrṇā darve parā pata supūrṇā punar ā pata
sarvān yajñānt saṃbhuñjatīṣam ūrjaṃ na ā bhara
āyam agant saṃvatsaraḥ patir ekāṣṭake tava
sā na āyuṣmatīṃ prajāṃ rāyas poṣeṇa saṃ sṛja
ṛtūn yaja ṛtupatīn ārtavān uta hāyanān
samāḥ saṃvatsarān māsān bhūtasya pataye yaje
ṛtubhyaṣ ṭvārtavebhyo mādbhyaḥ saṃvatsarebhyaḥ
dhātre vidhātre samṛdhe bhūtasya pataye yaje
iḍayā juhvato vayaṃ devān ghṛtavatā yaje
gṛhān alubhyato vayaṃ saṃ viśemopa gomataḥ
ekāṣṭakā tapasā tapyamānā jajāna garbhaṃ mahimānam indram
tena devā vy asahanta śatrūn hantā dasyūnām abhavac chacīpatiḥ
indraputre somaputre duhitāsi prajāpateḥ
kāmān asmākaṃ pūraya prati gṛhṇāhi no haviḥ
muñcāmi tvā haviṣā jīvanāya kam ajñātayakṣmād uta rājayakṣmāt
grāhir jagrāha yady etad enaṃ tasyā indrāgnī pra mumuktam enam
yadi kṣitāyur yadi vā pareto yadi mṛtyor antikaṃ eva
tam ā harāmi nirṛter upasthād aspārśam enaṃ śataśāradāya
sahasrākṣeṇa śatavīryeṇa śatāyuṣā haviṣāhārṣam enam
indro yathainaṃ śarado nayāty ati viśvasya duritasya pāram
śataṃ jīva śarado vardhamānaḥ śataṃ hemantān chatam u vasantān
śataṃ te indro agniḥ savitā bṛhaspatiḥ śatāyuṣā haviṣāhārṣam enam
pra viśataṃ prāṇāpānāv anaḍvāhāv iva vrajam
vy anye yantu mṛtyavo yān āhur itarān chatam
ihaiva staṃ prāṇāpānau māpa gātam ito yuvam
śarīram asyāṅgāni jarase vahataṃ punaḥ
jarāyai tvā pari dadāmi jarāyai ni dhuvāmi tvā
jarā tvā bhadrā neṣṭa vy anye yantu mṛtyavo yān āhur itarān chatam
abhi tvā jarimāhita gām ukṣaṇam iva rajjvā
yas tvā mṛtyur abhyadhatta jāyamānaṃ supāśayā
taṃ te satyasya hastābhyām ud amuñcad bṛhaspatiḥ
ihaiva dhruvāṃ ni minomi śālāṃ kṣeme tiṣṭhāti ghṛtam ukṣamāṇā
tāṃ tvā śāle sarvavīrāḥ suvīrā ariṣṭavīrā upa saṃ carema
ihaiva dhruvā prati tiṣṭha śāle 'śvāvatī gomatī sūnṛtāvatī
ūrjasvatī ghṛtavatī payasvaty uc chrayasva mahate saubhagāya
dharuṇy asi śāle bṛhachandāḥ pūtidhānyā
ā tvā vatso gamed ā kumāra ā dhenavaḥ sāyam āspandamānāḥ
imāṃ śālāṃ savitā vāyur indro bṛhaspatir ni minotu prajānan
ukṣantūdnā maruto ghṛtena bhago no rājā ni kṛṣiṃ tanotu
mānasya patni śaraṇā syonā devī devebhir nimitāsy agre
tṛṇaṃ vasānā sumanā asas tvam athāsmabhyaṃ sahavīraṃ rayiṃ dāḥ
ṛtena sthūṇām adhi roha vaṃśogro virājann apa vṛṅkṣva śatrūn
mā te riṣann upasattāro gṛhāṇāṃ śāle śataṃ jīvema śaradaḥ sarvavīrāḥ
emāṃ kumāras taruṇa ā vatso jagatā saha
emām parisrutaḥ kumbha ā dadhnaḥ kalaśair aguḥ
pūrṇaṃ nāri pra bhara kumbham etaṃ ghṛtasya dhārām amṛtena saṃbhṛtām
imāṃ pātṝn amṛtena sam aṅgdhīṣṭāpūrtam abhi rakṣāty enām
imā āpaḥ pra bharāmy ayakṣmā yakṣmanāśanīḥ
gṛhān upa pra sīdāmy amṛtena sahāgninā
yad adaḥ saṃprayatīr ahāv anadatā hate
tasmād ā nadyo nāma stha tā vo nāmāni sindhavaḥ
yat preṣitā varuṇenāc chībham samavalgata
tad āpnod indro vo yatīs tasmād āpo anu ṣṭhana
apakāmaṃ syandamānā avīvarata vo hi kam
indro vaḥ śaktibhir devīs tasmād vār nāma vo hitam
ekaḥ vo devo 'py atiṣṭhat syandamānā yathāvaśam
ud āniṣur mahīr iti tasmād udakam ucyate
āpo bhadrā ghṛtam id āpa āsann agnīṣomau bibhraty āpa it tāḥ
tīvro raso madhupṛcām araṃgama ā mā prāṇena saha varcasā gamet
ād it paśyāmy uta vā śṛṇomy ā mā ghoṣo gachati vāṅ māsām
manye bhejāno amṛtasya tarhi hiraṇyavarṇā atṛpaṃ yadā vaḥ
idaṃ va āpo hṛdayam ayaṃ vatsa ṛtāvarīḥ
ihettham eta śakvarīr yatredaṃ veśayāmi vaḥ
saṃ vo goṣṭhena suṣadā saṃ rayyā saṃ subhūtyā
aharjātasya yan nāma tenā vaḥ saṃ sṛjāmasi
saṃ vaḥ sṛjatv aryamā saṃ pūṣā saṃ bṛhaspatiḥ
sam indro yo dhanaṃjayo mayi puṣyata yad vasu
saṃjagmānā abibhyuṣīr asmin goṣṭhe karīṣiṇīḥ
bibhratīḥ somyaṃ madhv anamīvā upetana
ihaiva gāva etaneho śakeva puṣyata
ihaivota pra jāyadhvaṃ mayi saṃjñānam astu vaḥ
śivo vo goṣṭho bhavatu śāriśākeva puṣyata
ihaivota pra jāyadhvaṃ mayā vaḥ saṃ sṛjāmasi
mayā gāvo gopatinā sacadhvam ayaṃ vo goṣṭha iha poṣayiṣṇuḥ
rāyas poṣeṇa bahulā bhavantīr jīvā jīvantīr upa vaḥ sadema
indram ahaṃ vaṇijaṃ codayāmi sa na aitu puraetā no astu
nudann arātiṃ paripanthinaṃ mṛgaṃ sa īśāno dhanadā astu mahyam
ye panthāno bahavo devayānā antarā dyāvāpṛthivī saṃcaranti
te mā juṣantāṃ payasā ghṛtena yathā krītvā dhanam āharāṇi
idhmenāgna ichamāno ghṛtena juhomi havyaṃ tarase balāya
yāvad īśe brahmaṇā vandamāna imāṃ dhiyaṃ śataseyāya devīm
imām agne śaraṇiṃ mīmṛṣo no yam adhvānam agāma dūram
śunaṃ no astu prapaṇo vikrayaś ca pratipaṇaḥ phalinaṃ mā kṛṇotu
idaṃ havyaṃ saṃvidānau juṣethāṃ śunaṃ no astu caritam utthitaṃ ca
yena dhanena prapaṇaṃ carāmi dhanena devā dhanam ichamānaḥ
tan me bhūyo bhavatu mā kanīyo 'gne sātaghno devān haviṣā ni ṣedha
yena dhanena prapaṇaṃ carāmi dhanena devā dhanam ichamānaḥ
tasmin ma indro rucim ā dadhātu prajāpatiḥ savitā somo agniḥ
upa tvā namasā vayaṃ hotar vaiśvānara stumaḥ
sa naḥ prajāsv ātmasu goṣu prāṇeṣu jāgṛhi
viśvāhā te sadam id bharemāśvāyeva tiṣṭhate jātavedaḥ
rāyas poṣeṇa sam iṣā madanto mā te agne prativeśā riṣāma
prātar agniṃ prātar indram havāmahe prātar mitrāvaruṇā prātar aśvinā
prātar bhagaṃ pūṣaṇaṃ brahmaṇas patiṃ prātaḥ somam uta rudraṃ havāmahe
prātarjitaṃ bhagam ugram havāmahe vayaṃ putram aditer yo vidhartā
ādhraś cid yaṃ manyamānas turaś cid rājā cid yaṃ bhagaṃ bhakṣīty āha
bhaga praṇetar bhaga satyarādho bhagemāṃ dhiyam ud avā dadan naḥ
bhaga pra ṇo janaya gobhir aśvair bhaga pra nṛbhir nṛvantaḥ syāma
utedānīṃ bhagavantaḥ syāmota prapitva uta madhye ahnām
utoditau maghavant sūryasya vayaṃ devānāṃ sumatau syāma
bhaga eva bhagavāṃ astu devas tenā vayaṃ bhagavantaḥ syāma
taṃ tvā bhaga sarva ij johavīmi sa no bhaga puraetā bhaveha
sam adhvarāyoṣaso namanta dadhikrāveva śucaye padāya
arvācīnaṃ vasuvidaṃ bhagaṃ me ratham ivāśvā vājina ā vahantu
aśvāvatīr gomatīr na uṣāso vīravatīḥ sadam uchantu bhadrāḥ
ghṛtaṃ duhānā viśvataḥ prapītā yūyaṃ pāta svastibhiḥ sadā naḥ
sīrā yuñjanti kavayo yugā vi tanvate pṛthak
dhīrā deveṣu sumnayau
yunakta sīrā vi yugā tanota kṛte yonau vapateha bījam
virājaḥ śnuṣṭiḥ sabharā asan no nedīya it sṛṇyaḥ pakvam ā yavan
lāṅgalaṃ pavīravat suśīmaṃ somasatsaru
ud id vapatu gām aviṃ prasthāvad rathavāhanaṃ pībarīṃ ca prapharvyam
indraḥ sītāṃ ni gṛhṇātu tāṃ pūṣābhi rakṣatu
sā naḥ payasvatī duhām uttarāmuttarāṃ samām
śunaṃ suphālā vi tudantu bhūmiṃ śunaṃ kīnāśā anu yantu vāhān
śunāsīrā haviṣā tośamānā supippalā oṣadhīḥ kartam asmai
śunaṃ vāhāḥ śunaṃ naraḥ śunaṃ kṛṣatu lāṅgalam
śunaṃ varatrā badhyantāṃ śunam aṣṭrām ud iṅgaya
śunāsīreha sma me juṣethām
yad divi cakrathuḥ payas tenemām upa siñcatam
sīte vandāmahe tvārvācī subhage bhava
yathā naḥ sumanā aso yathā naḥ suphalā bhuvaḥ
ghṛtena sītā madhunā samaktā viśvair devair anumatā marudbhiḥ
sā naḥ sīte payasābhyāvavṛtsvorjasvatī ghṛtavat pinvamānā
imāṃ khanāmy oṣadhiṃ vīrudhāṃ balavattamām
yayā sapatnīṃ bādhate yayā saṃvindate patim
uttānaparṇe subhage devajūte sahasvati
sapatnīṃ me parā ṇuda patiṃ me kevalaṃ kṛdhi
nahi te nāma jagrāha no asmin ramase patau
parām eva parāvataṃ sapatnīṃ gamayāmasi
uttarāham uttara uttared uttarābhyaḥ
adhaḥ sapatnī yā mamādharā sādharābhyaḥ
aham asmi sahamānātho tvam asi sāsahiḥ
ubhe sahasvatī bhūtvā sapatnīṃ me sahāvahai
abhi te 'dhāṃ sahamānām upa te 'dhāṃ sahīyasīm
mām anu pra te mano vatsaṃ gaur iva dhāvatu pathā vār iva dhāvatu
saṃśitaṃ ma idaṃ brahma saṃśitaṃ vīryaṃ balam
saṃśitaṃ kṣatram ajaram astu jiṣṇur yeṣām asmi purohitaḥ
sam aham eṣāṃ rāṣṭraṃ syāmi sam ojo vīryaṃ balam
vṛścāmi śatrūṇāṃ bāhūn anena haviṣā aham
nīcaiḥ padyantām adhare bhavantu ye naḥ sūriṃ maghavānaṃ pṛtanyān
kṣiṇāmi brahmaṇāmitrān un nayāmi svān aham
tīkṣṇīyāṃsaḥ paraśor agnes tīkṣṇatarā uta
indrasya vajrāt tīkṣṇīyāṃso yeṣām asmi purohitaḥ
eṣām aham āyudhā saṃ syāmy eṣāṃ rāṣṭraṃ suvīraṃ vardhayāmi
eṣām kṣatram ajaram astu jiṣṇv eṣāṃ cittaṃ viśve 'vantu devāḥ
ud dharṣantāṃ maghavan vājināny ud vīrāṇāṃ jayatām etu ghoṣaḥ
pṛthag ghoṣā ululayaḥ ketumanta ud īratām
devā indrajyeṣṭhā maruto yantu senayā
pretā jayatā nara ugrā vaḥ santu bāhavaḥ
tīkṣṇeṣavo 'baladhanvano hatogrāyudhā abalān ugrabāhavaḥ
avasṛṣṭā parā pata śaravye brahmasaṃśite
jaya amitrān pra padyasva jahy eṣāṃ varaṃvaraṃ māmīṣāṃ moci kaś cana
ayaṃ te yonir ṛtviyo yato jāto arocathāḥ
taṃ jānann agna ā rohādhā no vardhaya rayim
agne achā vadeha naḥ pratyaṅ naḥ sumanā bhava
pra ṇo yacha viśāṃ pate dhanadā asi nas tvam
pra ṇo yachatv aryamā pra bhagaḥ pra bṛhaspatiḥ
pra devīḥ prota sūnṛtā rayiṃ devī dadhātu me
somaṃ rājānam avase 'gniṃ gīrbhir havāmahe
ādityam viṣṇum sūryaṃ brahmāṇaṃ ca bṛhaspatim
tvaṃ no agne agnibhir brahma yajñaṃ vardhaya
tvaṃ no deva dātave rayiṃ dānāya codaya
indravāyū ubhāv iha suhaveha havāmahe
yathā naḥ sarva ij janaḥ saṃgatyāṃ sumanā asad dānakāmaś ca no bhuvat
aryamaṇaṃ bṛhaspatim indraṃ dānāya codaya
vātaṃ viṣṇuṃ sarasvatīṃ savitāraṃ ca vājinam
vājasya nu prasave saṃ babhūvimemā ca viśvā bhuvanāni antaḥ
utāditsantaṃ dāpayatu prajānan rayiṃ ca naḥ sarvavīraṃ ni yacha
duhrām me pañca pradiṣo duhrām urvīr yathābalam
prāpeyaṃ sarvā ākūtīr manasā hṛdayena ca
gosaniṃ vācam udeyaṃ varcasā mābhyudihi
ā rundhāṃ sarvato vāyus tvaṣṭā poṣaṃ dadhātu me
ye agnayo apsv antar ye vṛtre ye puruṣe ye aśmasu
ya āviveśoṣadhīr yo vanaspatīṃs tebhyo agnibhyo hutam astv etat
yaḥ some antar yo goṣv antar ya āviṣṭo vayaḥsu yo mṛgeṣu
ya āviveśa dvipado yas catuṣpadas tebhyo agnibhyo hutam astv etat
ya indreṇa sarathaṃ yāti devo vaiśvānara uta viśvadāvyaḥ
yaṃ johavīmi pṛtanāsu sāsahiṃ tebhyo agnibhyo hutam astv etat
yo devo viśvād yam u kāmam āhur yaṃ dātāraṃ pratigṛhṇantam āhuḥ
yo dhīraḥ śakraḥ paribhūr adābhyas tebhyo agnibhyo hutam astv etat
yaṃ tvā hotāraṃ manasābhi saṃvidus trayodaśa bhauvanāḥ pañca mānavāḥ
varcodhase yaśase sūnṛtāvate tebhyo agnibhyo hutam astv etat
ukṣānnāya vaśānnāya somapṛṣṭhāya vedhase
vaiśvānarajyeṣṭhebhyas tebhyo agnibhyo hutam astv etat
divaṃ pṛthivīm anv antarikṣam ye vidyutam anusaṃcaranti
ye dikṣv antar ye vāte antas tebhyo agnibhyo hutam astv etat
hiraṇyapāṇiṃ savitāram indraṃ bṛhaspatiṃ varuṇaṃ mitram agnim
viśvān devān aṅgiraso havāmahe imaṃ kravyādaṃ śamayantv agnim
śānto agniḥ kravyāc chāntaḥ puruṣareṣaṇaḥ
atho yo viśvadāvyas taṃ kravyādam aśīśamam
ye parvatāḥ somapṛṣṭhā āpa uttānaśīvarīḥ
vātaḥ parjanya ād agnis te kravyādam aśīśaman
hastivarcasaṃ prathatāṃ bṛhad yaśo adityā yat tanvaḥ saṃbabhūva
tat sarve sam adur mahyam etad viśve devā aditiḥ sajoṣāḥ
mitraś ca varuṇaś cendro rudraś ca cetatu
devāso viśvadhāyasas te māñjantu varcasā
yena hastī varcasā saṃbabhūva yena rājā manuṣyesv apsv antaḥ
yena devā devatām agra āyan tena mām adya varcasāgne varcasvinaṃ kṛṇu
yat te varco jātavedo bṛhad bhavaty āhuteḥ
yāvat sūryasya varca āsurasya ca hastinaḥ
tāvan me aśvinā varca ā dhattāṃ puṣkarasrajā
yāvac catasraḥ pradiśaś cakṣur yāvat samaśnute
tāvat samaitv indriyaṃ mayi tad dhastivarcasam
hastī mṛgāṇāṃ suṣadām atiṣṭhāvān babhūva hi
tasya bhagena varcasābhi ṣiñcāmi mām aham
yena vehad babhūvitha nāśayāmasi tat tvat
idaṃ tad anyatra tvad apa dūre ni dadhmasi
ā te yoniṃ garbha etu pumān bāṇa iveṣudhim
ā vīro 'tra jāyatāṃ putras te daśamāsyaḥ
pumāṃsaṃ putraṃ janaya taṃ pumān anu jāyatām
bhavāsi putrāṇāṃ mātā jātānāṃ janayāś ca yān
yāni badrāṇi bījāny ṛṣabhā janayanti ca
tais tvaṃ putraṃ vindasva sā prasūr dhenukā bhava
kṛṇomi te prājāpatyam ā yoniṃ garbha etu te
vindasva tvaṃ putraṃ nāri yas tubhyaṃ śam asac cham u tasmai tvam bhava
yāsām dyauḥ pitā pṛthivī mātā samudro mūlaṃ vīrudhāṃ babhūva
tās tvā putravidyāya daivīḥ prāvantv oṣadhayaḥ
payasvatīr oṣadhayaḥ payasvan māmakaṃ vacaḥ
atho payasvatīnām ā bhare 'haṃ sahasraśaḥ
vedāhaṃ payasvantaṃ cakāra dhānyam bahu
saṃbhṛtvā nāma yo devas taṃ vayaṃ havāmahe yoyo ayajvano gṛhe
imā yāḥ pañca pradiśo mānavīḥ pañca kṛṣṭayaḥ
vṛṣṭe śāpaṃ nadīr iveha sphātiṃ samāvahān
ud utsaṃ śatadhāraṃ sahasradhāram akṣitam
evāsmākedaṃ dhānyaṃ sahasradhāram akṣitam
śatahasta samāhara sahasrahasta saṃ kira
kṛtasya kāryasya ceha sphātiṃ samāvaha
tisro mātrā gandharvāṇāṃ catasro gṛhapatnyāḥ
tāsāṃ yā sphātimattamā tayā tvābhi mṛśāmasi
upohaś ca samūhaś ca kṣattārau te prajāpate
tāv ihā vahatāṃ sphātiṃ bahuṃ bhūmānam akṣitam
uttudas tvot tudatu mā dhṛthāḥ śayane sve
iṣuḥ kāmasya yā bhīmā tayā vidhyāmi tvā hṛdi
ādhīparṇāṃ kāmaśalyām iṣuṃ saṃkalpakulmalām
tāṃ susaṃnatāṃ kṛtvā kāmo vidhyatu tvā hṛdi
yā plīhānaṃ śoṣayati kāmasyeṣuḥ susaṃnatā
prācīnapakṣā vyoṣā tayā vidhyāmi tvā hṛdi
śucā viddhā vyoṣayā śuṣkāsyābhi sarpa mā
mṛdur nimanyuḥ kevalī priyavādiny anuvratā
ājāmi tvājanyā pari mātur atho pituḥ
yathā mama kratāv aso mama cittam upāyasi
vy asyai mitrāvaruṇau hṛdaś cittāny asyatam
athainām akratuṃ kṛtvā mamaiva kṛṇutaṃ vaśe
ye 'syāṃ stha prācyāṃ diśi hetayo nāma devās teṣāṃ vo agnir iṣavaḥ
te no mṛḍata te no 'dhi brūta tebhyo vo namas tebhyo vaḥ svāhā
ye 'syāṃ stha dakṣiṇāyāṃ diśy aviṣyavo nāma devās teṣāṃ vaḥ kāma iṣavaḥ
te no mṛḍata te no 'dhi brūta tebhyo vo namas tebhyo vaḥ svāhā
ye 'syāṃ stha pratīcyāṃ diśi vairājā nāma devās teṣāṃ va āpa iṣavaḥ
te no mṛḍata te no 'dhi brūta tebhyo vo namas tebhyo vaḥ svāhā
ye 'syāṃ sthodīcyāṃ diśi pravidhyanto nāma devās teṣāṃ vo vāta iṣavaḥ
te no mṛḍata te no 'dhi brūta tebhyo vo namas tebhyo vaḥ svāhā
ye 'syāṃ stha dhruvāyāṃ diśi nilimpā nāma devās teṣāṃ va oṣadhīr iṣavaḥ
te no mṛḍata te no 'dhi brūta tebhyo vo namas tebhyo vaḥ svāhā
ye 'syāṃ sthordhvāyāṃ diśy avasvanto nāma devās teṣāṃ vo bṛhaspatir iṣavaḥ
te no mṛḍata te no 'dhi brūta tebhyo vo namas tebhyo vaḥ svāhā
prācī dig agnir adhipatir asito rakṣitādityā iṣavaḥ
tebhyo namo 'dhipatibhyo namo rakṣitṛbhyo nama iṣubhyo nama ebhyo astu
yo 'smān dveṣṭi yaṃ vayaṃ dviṣmas taṃ vo jambhe dadhmaḥ
dakṣiṇā dig indro 'dhipatis tiraścirājī rakṣitā pitara iṣavaḥ
tebhyo namo 'dhipatibhyo namo rakṣitṛbhyo nama iṣubhyo nama ebhyo astu
yo 'smān dveṣṭi yaṃ vayaṃ dviṣmas taṃ vo jambhe dadhmaḥ
pratīcī dig varuṇo 'dhipatiḥ pṛdākū rakṣitānnam iṣavaḥ
tebhyo namo 'dhipatibhyo namo rakṣitṛbhyo nama iṣubhyo nama ebhyo astu
yo 'smān dveṣṭi yaṃ vayaṃ dviṣmas taṃ vo jambhe dadhmaḥ
udīcī dik somo 'dhipatiḥ svajo rakṣitāśanir iṣavaḥ
tebhyo namo 'dhipatibhyo namo rakṣitṛbhyo nama iṣubhyo nama ebhyo astu
yo 'smān dveṣṭi yaṃ vayaṃ dviṣmas taṃ vo jambhe dadhmaḥ
dhruvā dig viṣṇur adhipatiḥ kalmāṣagrīvo rakṣitā vīrudha iṣavaḥ
tebhyo namo 'dhipatibhyo namo rakṣitṛbhyo nama iṣubhyo nama ebhyo astu
yo 'smān dveṣṭi yaṃ vayam dviṣmas taṃ vo jambhe dadhmaḥ
ūrdhvā dig bṛhaspatir adhipatiḥ śvitro rakṣitā varṣam iṣavaḥ
tebhyo namo 'dhipatibhyo namo rakṣitṛbhyo nama iṣubhyo nama ebhyo astu
yo 'smān dveṣṭi yaṃ vayaṃ dviṣmas taṃ vo jambhe dadhmaḥ
ekaikayaiṣā sṛṣṭyā saṃ babhūva yatra gā asṛjanta bhūtakṛto viśvarūpāḥ
yatra vijāyate yaminy apartuḥ sā paśūn kṣiṇāti riphatī ruśatī
eṣā paśūnt saṃ kṣiṇāti kravyād bhūtvā vyadvarī
utaināṃ brahmaṇe dadyāt tathā syonā śivā syāt
śivā bhava puruṣebhyo gobhyo aśvebhyaḥ śivā
śivāsmai sarvasmai kṣetrāya śivā na ihaidhi
iha puṣṭir iha rasa iha sahasrasātamā bhava
paśūn yamini poṣaya
yatrā suhārdaḥ sukṛto madanti vihāya rogaṃ tanvaḥ svāyāḥ
taṃ lokaṃ yaminy abhisaṃbabhūva sā no mā hiṃsīt puruṣān paśūṃś ca
yatrā suhārdāṃ sukṛtām agnihotrahutām yatra lokaḥ
taṃ lokaṃ yaminy abhisaṃbabhūva sā no mā hiṃsīt puruṣān paśūṃś ca
yad rājāno vibhajanta iṣṭāpūrtasya ṣoḍaśam yamasyāmī sabhāsadaḥ
avis tasmāt pra muñcati dattaḥ śitipāt svadhā
sarvān kāmān pūrayaty ābhavan prabhavan bhavan
ākūtipro 'vir dattaḥ śitipānn nopa dasyati
yo dadāti śitipādam aviṃ lokena saṃmitam
sa nākam abhyārohati yatra śulko na kriyate abalena balīyase
pañcāpūpaṃ śitipādam aviṃ lokena saṃmitam
pradātopa jīvati pitṝṇāṃ loke 'kṣitam
pañcāpūpaṃ śitipādam aviṃ lokena saṃmitam
pradātopa jīvati sūryāmāsayor akṣitam
ireva nopa dasyati samudra iva payo mahat
devau savāsināv iva śitipān nopa dasyati
ka idaṃ kasmā adāt kāmaḥ kāmāyādāt
kāmo dātā kāmaḥ pratigrahītā kāmaḥ samudram ā viveśa
kāmena tvā prati gṛhnāmi kāmaitat te
bhūmiṣ ṭvā prati gṛhṇātv antarikṣam idaṃ mahat
māhaṃ prāṇena mātmanā mā prajayā pratigṛhya vi rādhiṣi
sahṛdayaṃ sāṃmanasyam avidveṣaṃ kṛṇomi vaḥ
anyo anyam abhi haryata vatsaṃ jātam ivāghnyā
anuvrataḥ pituḥ putro mātrā bhavatu saṃmanāḥ
jāyā patye madhumatīṃ vācaṃ vadatu śantivām
mā bhrātā bhrātaraṃ dvikṣan mā svasāram uta svasā
samyañcaḥ savratā bhūtvā vācaṃ vadata bhadrayā
yena devā na viyanti no ca vidviṣate mithaḥ
tat kṛṇmo brahma vo gṛhe saṃjñānaṃ puruṣebhyaḥ
jyāyasvantaś cittino mā vi yauṣṭa saṃrādhayantaḥ sadhurāś carantaḥ
anyo anyasmai valgu vadanta eta sadhrīcīnān vaḥ saṃmanasas krṇomi
samānī prapā saha vo 'nnabhāgaḥ samāne yoktre saha vo yunajmi
samyañco 'gniṃ saparyatārā nābhim ivābhitaḥ
sadhrīcīnān vaḥ saṃmanasas kṛṇomy ekaśnuṣṭīnt saṃvananena sarvān
devā ivāmṛtaṃ rakṣamāṇāḥ sāyaṃprātaḥ saumanaso vo astu
vi devā jarasāvṛtan vi tvam agne arātyā
vy ahaṃ sarveṇa pāpmanā vi yakṣmeṇa sam āyuṣā
vy ārtyā pavamāno vi śakraḥ pāpakṛtyayā
vy ahaṃ sarveṇa pāpmanā vi yakṣmeṇa sam āyuṣā
vi grāmyāḥ paśava āraṇyair vy āpas tṛṣṇayāsaran
vy ahaṃ sarveṇa pāpmanā vi yakṣmeṇa sam āyuṣā
vī me dyāvāpṛthivī ito vi panthāno diśaṃdiśam
vy ahaṃ sarveṇa pāpmanā vi yakṣmeṇa sam āyuṣā
tvaṣṭā duhitre vahatuṃ yunaktītīdaṃ viśvaṃ bhuvanaṃ vi yāti
vy ahaṃ sarveṇa pāpmanā vi yakṣmeṇa sam āyuṣā
agniḥ prāṇānt saṃ dadhāti candraḥ prāṇena saṃhitaḥ
vy ahaṃ sarveṇa pāpmanā vi yakṣmeṇa sam āyuṣā
prāṇena viśvatovīryaṃ devāḥ sūryaṃ sam airayan
vy ahaṃ sarveṇa pāpmanā vi yakṣmeṇa sam āyuṣā
āyuṣmatām āyuṣkṛtāṃ prāṇena jīva mā mṛthāḥ
vy ahaṃ sarveṇa pāpmanā vi yakṣmeṇa sam āyuṣā
prāṇena prāṇatāṃ prāṇehaiva bhava mā mṛthāḥ
vy ahaṃ sarveṇa pāpmanā vi yakṣmeṇa sam āyuṣā
ud āyuṣā sam āyuṣod oṣadhīnāṃ rasena
vy ahaṃ sarveṇa pāpmanā vi yakṣmeṇa sam āyuṣā
ā parjanyasya vṛṣṭyod asthāmāmṛtā vayam
vy ahaṃ sarveṇa pāpmanā vi yakṣmeṇa sam āyuṣā
brahma jajñānaṃ prathamaṃ purastād vi sīmataḥ suruco vena āvaḥ
sa budhnyā upamā asya viṣṭhāḥ sataś ca yonim asataś ca vi vaḥ
iyaṃ pitryā rāṣṭry etv agre prathamāya januṣe bhuvaneṣṭhāḥ
tasmā etaṃ surucaṃ hvāram ahyaṃ gharmaṃ śrīṇantu prathamāya dhāsyave
pra yo jajñe vidvān asya bandhur viśvā devānāṃ janimā vivakti
brahma brahmaṇa uj jabhāra madhyān nicair uccaiḥ svadhā abhi pra tasthau
sa hi vidaḥ sa pṛthivyā ṛtasthā mahī kṣemaṃ rodasī askabhāyat
mahān mahī askabhāyad vi jāto dyāṃ sadma pārthivaṃ ca rajaḥ
sa bhudhnyād āṣṭra januṣo 'bhy agram bṛhaspatir devatā tasya samrāṭ
ahar yac chukraṃ jyotiṣo janiṣṭātha dyumanto vi vasantu viprāḥ
nūnaṃ tad asya kāvyo hinoti maho devasya pūrvyasya dhāma
eṣa jajñe bahubhiḥ sākam itthā pūrve ardhe viṣite sasan nu
yo 'tharvāṇaṃ pitaraṃ devabandhuṃ bṛhaspatiṃ namasāva ca gachāt
tvaṃ viśveṣāṃ janitā yathāsaḥ kavir devo na dabhāyat svadhāvān
ya ātmadā baladā yasya viśva upāsate praśiṣaṃ yasya devāḥ
yo 'syeśe dvipado yaś catuṣpadaḥ kasmai devāya haviṣā vidhema
yaḥ prāṇato nimiṣato mahitvaiko rājā jagato babhūva
yasya chāyāmṛtaṃ yasya mṛtyuḥ kasmai devāya haviṣā vidhema
yaṃ krandasī avataś caskabhāne bhiyasāne rodasī ahvayethām
yasyāsau panthā rajaso vimānaḥ kasmai devāya haviṣā vidhema
yasya dyaur urvī pṛthivī ca mahī yasyāda urv antarikṣam
yasyāsau sūro vitato mahitvā kasmai devāya haviṣā vidhema
yasya viśve himavanto mahitvā samudre yasya rasām id āhuḥ
imāś ca pradiśo yasya bāhū kasmai devāya haviṣā vidhema
āpo agre viśvam āvan garbhaṃ dadhānā amṛtā ṛtajñāḥ
yāsu devīṣv adhi deva āsīt kasmai devāya haviṣā vidhema
hiraṇyagarbhaḥ sam avartatāgre bhūtasya jātaḥ patir eka āsīt
sa dādhāra pṛthivīm uta dyāṃ kasmai devāya haviṣā vidhema
āpo vatsaṃ janayantīr garbham agre sam airayan
tasyota jāyamānasyolba āsīd dhiraṇyayaḥ kasmai devāya haviṣā vidhema
ud itas trayo akraman vyāghraḥ puruṣo vṛkaḥ
hirug ghi yanti sindhavo hirug devo vanaspatir hiruṅ namantu śatravaḥ
pareṇaitu pathā vṛkaḥ parameṇota taskaraḥ
pareṇa datvatī rajjuḥ pareṇāghāyur arṣatu
akṣyau ca te mukhaṃ ca te vyāghra jambhayāmasi
āt sarvān viṃśatiṃ nakhān
vyāghraṃ datvatāṃ vayaṃ prathamaṃ jambhayāmasi
ād u ṣṭenam atho ahiṃ yātudhānam atho vṛkam
yo adya stena āyati sa saṃpiṣṭo apāyati
pathām apadhvaṃsenaitv indro vajreṇa hantu tam
mūrṇā mṛgasya dantā apiśīrṇā u pṛṣṭayaḥ
nimruk te godhā bhavatu nīcāyac chaśayur mṛgaḥ
yat saṃyamo na vi yamo vi yamo yan na saṃyamaḥ
indrajāḥ somajā ātharvaṇam asi vyāghrajambhanam
yāṃ tvā gandharvo akhanad varuṇāya mṛtabhraje
tāṃ tvā vayaṃ khanāmasy oṣadhiṃ śepaharṣaṇīm
ud uṣā ud u sūrya ud idaṃ māmakaṃ vacaḥ
ud ejatu prajāpatir vṛṣā śuṣmeṇa vājinā
yathā sma te virohato 'bhitaptam ivānati
tatas te śuṣmavattaram iyaṃ kṛṇotv oṣadhiḥ
uc chuṣmauṣadhīnāṃ sārā ṛṣabhāṇām
saṃ puṃsām indra vṛṣṇyam asmin dhehi tanūvaśin
apāṃ rasaḥ prathamajo 'tho vanaspatīnām
uta somasya bhrātāsy utārśam asi vṛṣṇyam
adyāgne adya savitar adya devi sarasvati
adyāsya brahmaṇas pate dhanur ivā tānayā pasaḥ
āhaṃ tanomi te paso adhi jyām iva dhanvani
kramasvarśa iva rohitam anavaglāyatā sadā
aśvasyāśvatarasyājasya petvasya ca
atha ṛṣabhasya ye vājās tān asmin dhehi tanūvaśin
sahasraśṛṅgo vṛṣabho yaḥ samudrād udācarat
tenā sahasyenā vayaṃ ni janānt svāpayāmasi
na bhūmiṃ vāto ati vāti nāti paśyati kaś cana
striyaś ca sarvāḥ svāpaya śunaś cendrasakhā caran
proṣṭheśayās talpeśayā nārīr yā vahyaśīvarīḥ
striyo yāḥ puṇyagandhayas tāḥ sarvāḥ svāpayāmasi
ejadejad ajagrabhaṃ cakṣuḥ prāṇam ajagrabham
aṅgāny ajagrabhaṃ sarvā rātrīṇām atiśarvare
ya āste yaś carati yaś ca tiṣṭhan vipaśyati
teṣāṃ saṃ dadhmo akṣīṇi yathedaṃ harmyaṃ tathā
svaptu mātā svaptu pitā svaptu śvā svaptu viśpatiḥ
svapantv asyai jñātayaḥ svaptv ayam abhito janaḥ
svapna svapnābhikaraṇena sarvaṃ ni svāpayā janam
otsūryam anyānt svāpayāvyuṣaṃ jāgṛtād aham indra ivāriṣṭo akṣitaḥ
brāhmaṇo jajñe prathamo daśaśīrṣo daśāsyaḥ
sa somaṃ prathamaḥ papau sa cakārārasaṃ viṣam
yāvatī dyāvāpṛthivī varimṇā yāvat sapta sindhavo vitaṣṭhire
vācaṃ viṣasya dūṣaṇīṃ tām ito nir avādiṣam
suparṇas tvā garutmān viṣa prathamam āvayat
nāmīmado nārūrupa utāsmā abhavaḥ pituḥ
yas ta āsyat pañcāṅgurir vakrāc cid adhi dhanvanaḥ
apaskambhasya śalyān nir avocam ahaṃ viṣam
śalyād viṣaṃ nir avocam prāñjanād uta parṇadheḥ
apāṣṭhāc chṛṅgāt kulmalān nir avocam aham viṣam
arasas ta iṣo śalyo 'tho te arasaṃ viṣam
utārasasya vṛkṣasya dhanuṣ ṭe arasārasam
ye apīṣan ye adihan ya āsyan ye avāsṛjan
sarve te vadhrayaḥ kṛtā vadhrir viṣagiriḥ kṛtaḥ
vadhrayas te khanitāro vadhris tvam asy oṣadhe
vadhriḥ sa parvato girir yato jātam idaṃ viṣam
vār idam vārayātai varaṇāvatyām adhi
tatrāmṛtasyāsiktaṃ tenā te vāraye viṣam
arasaṃ prācyaṃ viṣam arasaṃ yad udīcyam
athedam adharācyaṃ karambheṇa vi kalpate
karambhaṃ kṛtvā tiryaṃ pībaspākam udārathim
kṣudhā kila tvā duṣṭano jakṣivānt sa na rūrupaḥ
vi te madaṃ madāvati śaram iva pātayāmasi
pra tvā carum iva yeṣantaṃ vacasā sthāpayāmasi
pari grāmam ivācitaṃ vacasā sthāpayāmasi
tiṣṭhā vṛkṣa iva sthāmny abhrikhāte na rūrupaḥ
pavastais tvā pary akrīṇan dūrśebhir ajinair uta
prakrīr asi tvam oṣadhe 'bhrikhāte na rūrupaḥ
anāptā ye vaḥ prathamā yāni karmāṇi cakrire
vīrān no atra mā dabhan tad va etat puro dadhe
bhūto bhūteṣu paya ā dadhāti sa bhūtānām adhipatir babhūva
tasya mṛtyuś carati rājasūyaṃ sa rājā anu manyatām idaṃ
abhi prehi māpa vena ugraś cettā sapatnahā
ā tiṣṭha mitravardhana tubhyam devā adhi bruvan
ātiṣṭhantaṃ pari viśve abhūṣaṃ chriyaṃ vasānaś carati svarociḥ
mahat tad vṛṣṇo asurasya nāmā viśvarūpo amṛtāni tasthau
vyāghro adhi vaiyāghre vi kramasva diśo mahīḥ
viśas tvā sarvā vāñchantv āpo divyāḥ payasvatīḥ
yā āpo divyāḥ payasā madanty antarikṣa uta vā pṛthivyām
tāsāṃ tvā sarvāsām apām abhi ṣiñcāmi varcasā
abhi tvā varcasāsicann āpo divyāḥ payasvatīḥ
yathāso mitravardhanas tathā tvā savitā karat
enā vyāghraṃ pariṣasvajānāḥ siṃhaṃ hinvanti mahate saubhagāya
samudraṃ na subhuvas tasthivāṃsaṃ marmṛjyante dvīpinam apsv antaḥ
ehi jīvaṃ trāyamāṇaṃ parvatasyāsy akṣyam
viśvebhir devair dattaṃ paridhir jīvanāya kam
paripāṇaṃ puruṣāṇāṃ paripāṇaṃ gavāṃ asi
aśvānām arvatām paripāṇāya tasthiṣe
utāsi paripāṇam yātujambhanam āñjana
utāmṛtasya tvaṃ vetthātho asi jīvabhojanam atho haritabheṣajam
yasyāñjana prasarpasy aṅgamaṅgam paruṣparuḥ
tato yakṣmaṃ vi bādhasa ugro madhyamaśīr iva
nainaṃ prāpnoti śapatho na kṛtyā nābhiśocanam
nainaṃ viṣkandham aśnute yas tvā bibharty āñjana
asanmantrād duṣvapnyād duṣkṛtāc chamalād uta
durhārdaś cakṣuṣo ghorāt tasmān naḥ pāhy āñjana
idaṃ vidvān āñjana satyaṃ vakṣyāmi nānṛtam
saneyam aśvaṃ gām aham ātmānaṃ tava pūruṣa
trayo dāsā āñjanasya takmā balāsa ād ahiḥ
varṣiṣṭhaḥ parvatānāṃ trikakun nāma te pitā
yad āñjanaṃ traikakudam jātaṃ himavatas pari
yātūṃś ca sarvāñ jambhayat sarvāś ca yātudhānyaḥ
yadi vāsi traikakudaṃ yadi yāmunam ucyase
ubhe te bhadre nāmnī tābhyāṃ naḥ pāhy āñjana
vātāj jāto antarikṣād vidyuto jyotiṣas pari
sa no hiraṇyajāḥ śaṅkhaḥ kṛśanaḥ pātv aṃhasaḥ
yo agrato rocanānāṃ samudrād adhi jajñiṣe
śaṅkhena hatvā rakṣāṃsy attriṇo vi ṣahāmahe
śaṅkhenāmīvām amatiṃ śaṅkhenota sadānvāḥ
śaṅkho no viśvabheṣajaḥ kṛśanaḥ pātv aṃhasaḥ
divi jātaḥ samudrajaḥ sindhutas pary ābhṛtaḥ
sa no hiraṇyajāḥ śaṅkha āyuṣprataraṇo maṇiḥ
samudrāj jāto maṇir vṛtrāj jāto divākaraḥ
so asmānt sarvataḥ pātu hetyā devāsurebhyaḥ
hiraṇyānām eko 'si somāt tvam adhi jajñiṣe
rathe tvam asi darśata iṣudhau rocanas tvaṃ pra ṇa āyūṃṣi tāriṣat
devānām asthi kṛśanaṃ babhūva tad ātmanvac caraty apsv antaḥ
tat te badhnāmy āyuṣe varcase balāya dīrghāyutvāya śataśāradāya kārśanas tvābhi rakṣatu
anaḍvān dādhāra pṛthivīm uta dyām anaḍvān dādhārorv antarikṣam
anaḍvān dādhāra pradiśaḥ ṣaḍ urvīr anaḍvān viśvaṃ bhuvanam ā viveśa
anaḍvān indraḥ sa paśubhyo vi caṣṭe trayāṃ chakro vi mimīte adhvanaḥ
bhūtaṃ bhaviṣyad bhuvanā duhānaḥ sarvā devānām carati vratāni
indro jāto manuṣyeṣv antar gharmas taptaś carati śośucānaḥ
suprajāḥ sant sa udāre na sarṣad yo nāśnīyād anaḍuho vijānan
anaḍvān duhe sukṛtasya loka ainaṃ pyāyayati pavamānaḥ purastāt
parjanyo dhārā maruta ūdho asya yajñaḥ payo dakṣiṇā doho asya
yasya neśe yajñapatir na yajño nāsya dāteśe na pratigrahītā
yo viśvajid viśvabhṛd viśvakarmā gharmaṃ no brūta yatamaś catuṣpāt
yena devāḥ svar āruruhur hitvā śarīram amṛtasya nābhim
tena geṣma sukṛtasya lokaṃ gharmasya vratena tapasā yaśasyavaḥ
indro rūpeṇāgnir vahena prajāpatiḥ parameṣṭhī virāṭ
viśvānare akramata vaiśvānare akramatānaduhy akramata
so 'dṛṃhayata so 'dhārayata
madhyam etad anaḍuho yatraiṣa vaha āhitaḥ
etāvad asya prācīnaṃ yāvān pratyaṅ samāhitaḥ
yo vedānaduho dohān saptānupadasvataḥ
prajāṃ ca lokaṃ cāpnoti tathā saptaṛṣayo viduḥ
padbhiḥ sedim avakrāmann irāṃ jaṅghābhir utkhidan
srameṇānaḍvān kīlālaṃ kīnāśaś cābhi gachataḥ
dvādaśa vā etā rātrīr vratyā āhuḥ prajāpateḥ
tatropa brahma yo veda tad vā anaḍuho vratam
duhe sāyaṃ duhe prātar duhe madhyaṃdinaṃ pari
dohā ye asya saṃyanti tān vidmānupadasvataḥ
rohaṇy asi rohaṇy asthnaś chinnasya rohaṇī
rohayedam arundhati
yat te riṣṭaṃ yat te dyuttam asti peṣṭraṃ ta ātmani
dhātā tad bhadrayā punaḥ saṃ dadhat paruṣā paruḥ
saṃ te majjā majjñā bhavatu sam u te paruṣā paruḥ
saṃ te māṃsasya visrastaṃ sam asthy api rohatu
majjā majñā saṃ dhīyatāṃ carmaṇā carma rohatu
asṛk te asthi rohatu māṃsaṃ māṃsena rohatu
loma lomnā saṃ kalpayā tvacā saṃ kalpayā tvacam
asṛk te asthi rohatu chinnaṃ saṃ dhehy oṣadhe
sa ut tiṣṭha prehi pra drava rathaḥ sucakraḥ
supaviḥ sunābhiḥ prati tiṣṭhordhvaḥ
yadi kartaṃ patitvā saṃśaśre yadi vāśmā prahṛto jaghāna
ṛbhū rathasyevāṅgāni saṃ dadhat paruṣā paruḥ
uta devā avahitaṃ devā un nayathā punaḥ
utāgaś cakruṣaṃ devā devā jīvayathā punaḥ
dvāv imau vātau vāta ā sindhor ā parāvataḥ
dakṣaṃ te anya āvātu vy anyo vātu yad rapaḥ
ā vāta vāhi bheṣajaṃ vi vāta vāhi yad rapaḥ
tvaṃ hi viśvabheṣaja devānāṃ dūta īyase
trāyantām imaṃ devās trāyantāṃ marutāṃ gaṇāḥ
trāyantāṃ viśvā bhūtāni yathāyam arapā asat
ā tvāgamaṃ śaṃtātibhir atho ariṣṭatātibhiḥ
dakṣaṃ ta ugram ābhāriṣaṃ parā yakṣmaṃ suvāmi te
ayaṃ me hasto bhagavān ayaṃ me bhagavattaraḥ
ayaṃ me viśvabheṣajo 'yaṃ śivābhimarśanaḥ
hastābhyāṃ daśaśākhābhyāṃ jihvā vācaḥ purogavī
anāmayitnubhyāṃ hastābhyāṃ tābhyāṃ tvābhi mṛśāmasi
ajo hy agner ajaniṣṭa śokāt so apaśyaj janitāram agre
tena devā devatām agrā āyan tena rohān ruruhur medhyāsaḥ
kramadhvam agninā nākam ukhyān hasteṣu bibhrataḥ
divas pṛṣṭhaṃ svar gatvā miśrā devebhir ādhvam
pṛṣṭhāt pṛthivyā aham antarikṣam āruham antarikṣād divam āruham
divo nākasya pṛṣṭhāt svar jyotir agām aham
svar yanto nāpekṣanta ā dyāṃ rohanti rodasī
yajñaṃ ye viśvatodhāraṃ suvidvāṃso vitenire
agne prehi prathamo devatānāṃ cakṣur devānām uta mānuṣānām
iyakṣamāṇā bhṛgubhiḥ sajoṣāḥ svar yantu yajamānāḥ svasti
ajam anajmi payasā ghṛtena divyaṃ suparnaṃ payasaṃ bṛhantam
tena geṣma sukṛtasya lokaṃ svar ārohanto abhi nākam uttamam
pañcaudanaṃ pañcabhir aṅgulibhir darvyoddhara pañcadhaitam odanam
prācyāṃ diśi śiro ajasya dhehi dakṣiṇāyāṃ diśi dakṣiṇaṃ dhehi pārśvam
pratīcyāṃ diśi bhasadam asya dhehy uttarasyāṃ diśy uttaraṃ dhehi pārśvam
ūrdhvāyāṃ diśy ajasyānūkaṃ dhehi diśi dhruvāyāṃ dhehi pājasyam antarikṣe madhyato madhyam asya
śṛtam ajaṃ śṛtayā prorṇuhi tvacā sarvair aṅgaiḥ saṃbhṛtaṃ viśvarūpam
sa ut tisṭheto abhi nākam uttamaṃ padbhiś caturbhiḥ prati tiṣṭha dikṣu
samutpatantu pradiśo nabhasvatīḥ sam abhrāṇi vātajūtāni yantu
mahaṛṣabhasya nadato nabhasvato vāśrā āpaḥ pṛthivīṃ tarpayantu
sam īkṣayantu taviṣāḥ sudānavo 'pāṃ rasā oṣadhībhiḥ sacantām
varṣasya sargā mahayantu bhūmiṃ pṛthag jāyantām oṣadhayo viśvarūpāḥ
sam īkṣayasva gāyato nabhāṃsy apām vegāsaḥ pṛthag ud vijantām
varṣasya sargā mahayantu bhūmiṃ pṛthag jāyantām vīrudho viśvarūpāḥ
gaṇās tvopa gāyantu mārutāḥ parjanya ghoṣiṇaḥ pṛthak
sargā varṣasya varṣato varṣantu pṛthivīm anu
ud īrayata marutaḥ samudratas tveṣo arko nabha ut pātayātha
mahaṛṣabhasya nadato nabhasvato vāśrā āpaḥ pṛthivīṃ tarpayantu
abhi kranda stanayārdayodadhiṃ bhūmiṃ parjanya payasā sam aṅdhi
tvayā sṛṣṭaṃ bahulam aitu varṣam āśāraiṣī kṛśagur etv astam
saṃ vo 'vantu sudānava utsā ajagarā uta
marudbhiḥ pracyutā meghā varṣantu pṛthivīm anu
āśāmāśāṃ vi dyotatāṃ vātā vāntu diśodiśaḥ
marudbhiḥ pracyutā meghāḥ saṃ yantu pṛthivīm anu
āpo vidyud abhraṃ varṣaṃ saṃ vo 'vantu sudānava utsā ajagarā uta
marudbhiḥ pracyutā meghāḥ prāvantu pṛthivīm anu
apām agnis tanūbhiḥ saṃvidāno ya oṣadhīnām adhipā babhūva
sa no varṣaṃ vanutāṃ jātavedāḥ prāṇaṃ prajābhyo amṛtaṃ divas pari
prajāpatiḥ salilād ā samudrād āpa īrayann udadhim ardayāti
pra pyāyatāṃ vṛṣṇo aśvasya reto 'rvān etena stanayitnunehi
apo niṣiñcann asuraḥ pitā naḥ śvasantu gargarā apāṃ varuṇāva nīcīr apaḥ sṛja
vadantu pṛśnibāhavo maṇḍūkā iriṇānu
saṃvatsaraṃ śaśayānā brāhmaṇā vratacāriṇaḥ
vācam parjanyajinvitāṃ pra maṇdūkā avādiṣuḥ
upapravada maṇḍūki varṣaṃ ā vada tāduri
madhye hradasya plavasva vigṛhya caturaḥ padaḥ
khaṇvakhā3i khaimakhā3i madhye taduri
varṣaṃ vanudhvaṃ pitaro marutāṃ mana ichata
mahāntaṃ kośam ud acābhi ṣiñca savidyutaṃ bhavatu vātu vātaḥ
tanvatāṃ yajñaṃ bahudhā visṛṣṭā ānandinīr oṣadhayo bhavantu
bṛhann eṣām adhiṣṭhātā antikād iva paśyati
ya stāyan manyate carant sarvaṃ devā idaṃ viduḥ
yas tiṣṭhati carati yaś ca vañcati yo nilāyaṃ carati yaḥ prataṅkam
dvau saṃniṣadya yan mantrayete rājā tad veda varuṇas tṛtīyaḥ
uteyaṃ bhūmir varuṇasya rājña utāsau dyaur bṛhatī dūreantā
uto samudrau varuṇasya kukṣī utāsminn alpa udake nilīnaḥ
uta yo dyām atisarpāt parastān na sa mucyātai varuṇasya rājñaḥ
diva spaśaḥ pra carantīdam asya sahasrākṣā ati paśyanti bhūmim
sarvaṃ tad rājā varuṇo vi caṣṭe yad antarā rodasī yat parastāt
saṃkhyātā asya nimiṣo janānām akṣān iva śvaghnī ni minoti tāni
ye te pāśā varuṇa saptasapta tredhā tiṣṭhanti viṣitā ruṣantaḥ
chinantu sarve anṛtaṃ vadantaṃ yaḥ satyavādy ati taṃ sṛjantu
śatena pāśair abhi dhehi varuṇainaṃ mā te mocy anṛtavāṅ nṛcakṣaḥ
āstāṃ jālma udaraṃ śraṃśayitvā kośa ivābandhaḥ parikṛtyamānaḥ
yaḥ samābhyo varuṇo yo vyābhyo yaḥ saṃdeśyo varuṇo yo videśyo
yo daivo varuṇo yaś ca mānuṣaḥ
tais tvā sarvair abhi ṣyāmi pāśair asāv āmuṣyāyaṇāmuṣyāḥ putra
tān u te sarvān anusaṃdiśāmi
īśāṇāṃ tvā bheṣajānām ujjeṣa ā rabhāmahe
cakre sahasravīryam sarvasmā oṣadhe tvā
satyajitaṃ śapathayāvanīṃ sahamānāṃ punaḥsarām
sarvāḥ sam ahvy oṣadhīr ito naḥ pārayād iti
yā śaśāpa śapanena yāghaṃ mūram ādadhe
yā rasasya haraṇāya jātam ārebhe tokam attu sā
yāṃ te cakrur āme pātre yāṃ cakrur nīlalohite
āme māṃse kṛtyāṃ yāṃ cakrus tayā kṛtyākṛto jahi
dauṣvapnyaṃ daurjīvityaṃ rakṣo abhvam arāyyaḥ
durṇāmnīḥ sarvā durvācas tā asman nāśayāmasi
kṣudhāmāraṃ tṛṣṇāmāram agotām anapatyatām
apāmārga tvayā vayaṃ sarvaṃ tad apa mṛjmahe
tṛṣṇāmāraṃ kṣudhāmāraṃ atho akṣaparājayam
apāmārga tvayā vayaṃ sarvaṃ tad apa mṛjmahe
apāmārga oṣadhīnāṃ sarvāsām eka id vaśī
tena te mṛjma āsthitam atha tvam agadaś cara
samaṃ jyotiḥ sūryeṇāhnā rātrī samāvatī
kṛṇomi satyam ūtaye 'rasāḥ santu kṛtvarīḥ
yo devāḥ kṛtyāṃ kṛtvā harād aviduṣo gṛham
vatso dhārur iva mātaraṃ taṃ pratyag upa padyatām
amā kṛtvā pāpmānaṃ yas tenānyaṃ jighāṃsati
aśmānas tasyāṃ dagdhāyāṃ bahulāḥ phaṭ karikrati
sahasradhāman viśikhān vigrīvāṃ chāyayā tvam
prati sma cakruṣe kṛtyāṃ priyāṃ priyāvate hara
anayāham oṣadhyā sarvāḥ kṛtyā adūduṣam
yāṃ kṣetre cakrur yāṃ goṣu yāṃ vā te puruṣeṣu
yaś cakāra na śaśāka kartuṃ śaśre pādam aṅgurim
cakāra bhadram asmabhyam ātmane tapanam tu saḥ
apāmārgo 'pa mārṣṭu kṣetriyaṃ śapathaś ca yaḥ
apāha yātudhānīr apa sarvā arāyyaḥ
apamṛjya yātudhānān apa sarvā arāyyaḥ
apāmārga tvayā vayaṃ sarvaṃ tad apa mṛjmahe
uto asy abandhukṛd uto asi nu jāmikṛt
uto kṛtyākṛtaḥ prajāṃ nadam ivā chindhi vārṣikam
brāhmaṇena paryuktāsi kaṇvena nārṣadena
senevaiṣi tviṣīmatī na tatra bhayam asti yatra prāpnoṣy oṣadhe
agram eṣy oṣadhīnāṃ jyotiṣevābhidīpayan
uta trātāsi pākasyātho hantāsi rakṣasaḥ
yad ado devā asurāṃs tvayāgre nirakurvata
tatas tvam adhy oṣadhe 'pāmārgo ajāyathāḥ
vibhindatī śataśākhā vibhindan nāma te pitā
pratyag vi bhindhi tvaṃ taṃ yo asmāṃ abhidāsati
asad bhūmyāḥ sam abhavat tad yām eti mahad vyacaḥ
tad vai tato vidhūpāyat pratyak kartāram ṛchatu
pratyaṅ hi saṃbabhūvitha pratīcīnaphalas tvam
sarvān mac chapathām adhi varīyo yāvayā vadham
śatena mā pari pāhi sahasreṇābhi rakṣā mā
indras te vīrudhāṃ pata ugra ojmānam ā dadhat
ā paśyati prati paśyati parā paśyati paśyati
divam antarikṣam ād bhūmiṃ sarvaṃ tad devi paśyati
tisro divas tisraḥ pṛthivīḥ ṣaṭ cemāḥ pradiśāḥ pṛthak
tvayāhaṃ sarvā bhūtāni paśyāni devy oṣadhe
divyasya suparṇasya tasya hāsi kanīnikā
sā bhūmim ā rurohitha vahyaṃ śrāntā vadhūr iva
tāṃ me sahasrākṣo devo dakṣiṇe hasta ā dadhat
tayāhaṃ sarvaṃ paśyāmi yaś ca śūdra utāryaḥ
āviṣ kṛṇuṣva rūpāni mātmānam apa gūhathāḥ
atho sahasracakṣo tvaṃ prati paśyāḥ kimīdinaḥ
darśaya mā yātudhānān darśaya yātudhānyaḥ
piśācānt sarvān darśayeti tvā rabha oṣadhe
kaśyapasya cakṣur asi śunyāś ca caturakṣyāḥ
vīdhre sūryam iva sarpantaṃ mā piśācaṃ tiras karaḥ
ud agrabhaṃ paripāṇād yātudhānaṃ kimīdinam
tenāhaṃ sarvaṃ paśyāmy uta śūdram utāryam
yo antarikṣeṇa patati divam yaś ca atisarpati
bhūmiṃ yo manyate nāthaṃ taṃ piśācam pra darśaya
ā gāvo agmann uta bhadram akrant sīdantu goṣṭhe raṇayantv asme
prajāvatīḥ pururūpā iha syur indrāya pūrvīr uṣaso duhānāḥ
indro yajvane gṛṇate ca śikṣata uped dadāti na svaṃ muṣāyati
bhūyobhūyo rayim id asya vardhayann abhinne khilye ni dadhāti devayum
na tā naśanti na dabhāti taskaro nāsām āmitro vyathir ā dadharṣati
devāṃś ca yābhir yajate dadāti ca jyog it tābhiḥ sacate gopatiḥ saha
na tā arvā reṇukakāṭo 'śnute na saṃskṛtatram upa yanti tā abhi
urugāyam abhayaṃ tasya tā anu gāvo martasya vi caranti yajvanaḥ
gāvo bhago gāva indro ma ichād gāva somasya prathamasya bhakṣaḥ
imā yā gāvaḥ sa janāsa indra ichāmi hṛdā manasā cid indram
yūyaṃ gāvo medayatha kṛśaṃ cid aśrīraṃ cit kṛṇuthā supratīkam
bhadraṃ gṛhaṃ kṛṇutha bhadravāco bṛhad vo vaya ucyate sabhāsu
prajāvatīḥ sūyavase ruśantīḥ śuddhā apaḥ suprapāṇe pibantīḥ
mā va stena īśata māghaśaṃsaḥ pari vo rudrasya hetir vṛṇaktu
imam indra vardhaya kṣatriyaṃ me imaṃ viśām ekavṛṣaṃ kṛṇu tvam
nir amitrān akṣṇuhy asya sarvāṃs tān randhayāsmā ahamuttareṣu
emaṃ bhaja grāme aśveṣu goṣu niṣ ṭaṃ bhaja yo amitro asya
varṣma kṣatrāṇām ayam astu rājendra śatruṃ randhaya sarvam asmai
ayam astu dhanapatir dhanānām ayaṃ viśāṃ viśpatir astu rājā
asminn indra mahi varcāṃsi dhehy avarcasaṃ kṛṇuhi śatrum asya
asmai dyāvāpṛthivī bhūri vāmaṃ duhāthāṃ gharmadughe iva dhenū
ayaṃ rājā priya indrasya bhūyāt priyo gavām oṣadhīnāṃ paśūnām
yunajmi ta uttarāvantam indraṃ yena jayanti na parājayante
yas tvā karad ekavṛṣaṃ janānām uta rājñām uttamaṃ mānavānām
uttaras tvam adhare te sapatnā ye ke ca rājan pratiśatravas te
ekavṛṣa indrasakhā jigīvāṃ chatrūyatām ā bharā bhojanāni
siṃhapratīko viśo addhi sarvā vyāghrapratīko 'va bādhasva śatrūn
ekavṛṣa indrasakhā jigīvāṃ chatrūyatām ā khidā bhojanāni
agner manve prathamasya pracetasaḥ pāñcajanyasya bahudhā yam indhate
viśoviśaḥ praviśivāṃsam īmahe sa no muñcatv aṃhasaḥ
yathā havyaṃ vahasi jātavedo yathā yajñaṃ kalpayasi prajānan
evā devebhyaḥ sumatiṃ na ā vaha sa no muñcatv aṃhasaḥ
yāmanyāmann upayuktaṃ vahiṣṭhaṃ karmaṅkarmann ābhagam agnim īḍe
rakṣohaṇaṃ yajñavṛdhaṃ ghṛtāhutaṃ sa no muñcatv aṃhasaḥ
sujātaṃ jātavedasam agniṃ vaiśvānaraṃ vibhum
havyavāhaṃ havāmahe sa no muñcatv aṃhasaḥ
yena ṛṣayo balam adyotayan yujā yenāsurāṇām ayuvanta māyāḥ
yenāgninā paṇīn indro jigāya sa no muñcatv aṃhasaḥ
yena devā amṛtam anvavindan yenauṣadhīr madhumatīr akṛṇvan
yena devāḥ svar ābharant sa no muñcatv aṃhasaḥ
yasyedaṃ pradiśi yad virocate yaj jātaṃ janitavyaṃ ca kevalam
staumy agniṃ nāthito johavīmi sa no muñcatv aṃhasaḥ
indrasya manmahe śaśvad id asya manmahe vṛtraghna stomā upa mema āguḥ
yo dāśuṣaḥ sukṛto havam eti sa no muñcatv aṃhasaḥ
ya ugrīṇām ugrabāhur yayur yo dānavānāṃ balam āruroja
yena jitāḥ sindhavo yena gāvaḥ sa no muñcatv aṃhasaḥ
yaś carṣaṇipro vṛṣabhaḥ svarvid yasmai grāvāṇaḥ pravadanti nṛmṇam
yasyādhvaraḥ saptahotā madiṣṭhaḥ sa no muñcatv aṃhasaḥ
yasya vaśāsa ṛṣabhāsa ukṣaṇo yasmai mīyante svaravaḥ svarvide
yasmai śukraḥ pavate brahmaśumbhitaḥ sa no muñcatv aṃhasaḥ
yasya juṣṭiṃ sominaḥ kāmayante yaṃ havanta iṣumantaṃ gaviṣṭau
yasminn arkaḥ śiśriye yasminn ojaḥ sa no muñcatv aṃhasaḥ
yaḥ prathamaḥ karmakṛtyāya jajñe yasya vīryam prathamasyānubuddham
yenodyato vajro 'bhyāyatāhiṃ sa no muñcatv aṃhasaḥ
yaḥ saṃgrāmān nayati saṃ yudhe vaśī yaḥ puṣṭāni saṃsṛjati dvayāni
staumīndraṃ nāthito johavīmi sa no muñcatv aṃhasaḥ
vāyoḥ savitur vidathāni manmahe yāv ātmanvad viśatho yau ca rakṣathaḥ
yau viśvasya paribhū babhūvathus tau no muñcatam aṃhasaḥ
yayoḥ saṃkhyātā varimā pārhivāni yābhyāṃ rajo yupitam antarikṣe
yayoḥ prāyaṃ nānv ānaśe kaś cana tau no muñcatam aṃhasaḥ
tava vrate ni viśante janāsas tvayy udite prerate citrabhāno
yuvaṃ vāyo savitā ca bhuvanāni rakṣathas tau no muñcatam aṃhasaḥ
apeto vāyo savitā ca duṣkṛtam apa rakṣāṃsi śimidāṃ ca sedhatam
saṃ hy ūrjayā sṛjathaḥ saṃ balena tau no muñcatam aṃhasaḥ
rayiṃ me poṣaṃ savitota vāyus tanū dakṣam ā suvatāṃ suśevam
ayakṣmatātiṃ maha iha dhattaṃ tau no muñcatam aṃhasaḥ
pra sumatiṃ savitar vāya ūtaye mahasvantaṃ matsaraṃ mādayāthaḥ
arvāg vāmasya pravato ni yachataṃ tau no muñcatam aṃhasaḥ
upa śreṣṭhā na āśiṣo devayor dhāmann asthiran
staumi devaṃ savitāraṃ ca vāyuṃ tau no muñcantv aṃhasaḥ
manve vāṃ dyāvāpṛthivī subhojasau sacetasau ye aprathethām amitā yojanāni
pratiṣṭhe hy abhavataṃ vasūnāṃ te no muñcatam aṃhasaḥ
pratiṣṭhe hy abhavataṃ vasūnāṃ pravṛddhe devī subhage urūcī
dyāvāpṛthivī bhavataṃ me syone te no muñcatam aṃhasaḥ
asantāpe sutapasau huve 'ham urvī gambhīre kavibhir namasye
dyāvāpṛthivī bhavataṃ me syone te no muñcatam aṃhasaḥ
ye amṛtaṃ bibhṛtho ye havīṃṣi ye srotyā bibhṛtho ye manuṣyān
dyāvāpṛthivī bhavataṃ me syone te no muñcatam aṃhasaḥ
ye usriyā bibhṛtho ye vanaspatīn yayor vāṃ viśvā bhuvanāny antaḥ
dyāvāpṛthivī bhavataṃ me syone te no muñcatam aṃhasaḥ
ye kīlālena tarpayatho ye ghṛtena yābhyām ṛte na kiṃ cana śaknuvanti
dyāvāpṛthivī bhavataṃ me syone te no muñcatam aṃhasaḥ
yan medam abhiśocati yenayena vā kṛtaṃ pauruṣeyān na daivāt
staumi dyāvāpṛthivī nāthito johavīmi te no muñcatam aṃhasaḥ
marutāṃ manve adhi me bruvantu premaṃ vājaṃ vājasāte avantu
āśūn iva suyamān ahva ūtaye te no muñcantv aṃhasaḥ
utsam akṣitaṃ vyacanti ye sadā ya āsiñcanti rasam oṣadhīṣu
puro dadhe marutaḥ pṛśnimātṝṃs te no muñcantv aṃhasaḥ
payo dhenūnāṃ rasam oṣadhīnāṃ javam arvatāṃ kavayo ya invatha
śagmā bhavantu maruto naḥ syonās te no muñcantv aṃhasaḥ
apaḥ samudrād divam ud vahanti divas pṛthivīm abhi ye sṛjanti
ye adbhir īśānā marutaś caranti te no muñcantv aṃhasaḥ
ye kīlālena tarpayanti ye ghṛtena ye vā vayo medasā saṃsṛjanti
ye adbhir īśānā maruto varṣayanti te no muñcantv aṃhasaḥ
yadīd idaṃ maruto mārutena yadi devā daivyenedṛg āra
yūyam īśidhve vasavas tasya niṣkṛtes te no muñcantv aṃhasaḥ
tigmam anīkam viditaṃ sahasvan mārutaṃ śardhaḥ pṛtanāsūgram
staumi maruto nāthito johavīmi te no muñcantv aṃhasaḥ
bhavāśarvau manve vāṃ tasya vittaṃ yayor vām idaṃ pradiśi yad virocate
yāv asyeśāthe dvipado yau catuṣpadas tau no muñcatam aṃhasaḥ
yayor abhyabhva uta yad dūre cid yau viditāv iṣubhṛtām asiṣṭhau
yāv asyeśathe dvipado yau catuṣpadas tau no muñcatam aṃhasaḥ
sahasrākṣau vṛtrahanā huvehaṃ dūregavyūtī stuvann emy ugrau
yāv asyeśathe dvipado yau catuṣpadas tau no muñcatam aṃhasaḥ
yāv ārebhāthe bahu sākam agre pra ced asrāṣṭram abhibhāṃ janeṣu
yāv asyeśathe dvipado yau catuṣpadas tau no muñcatam aṃhasaḥ
yayor vadhān nāpapadyate kaś canāntar deveṣūta mānuṣeṣu
yāv asyeśathe dvipado yau catuṣpadas tau no muñcatam aṃhasaḥ
yaḥ kṛtyākṛn mūlakṛd yātudhāno ni tasmin dhattaṃ vajram ugrau
yāv asyeśathe dvipado yau catuṣpadas tau no muñcatam aṃhasaḥ
adhi no brūtaṃ pṛtanāsūgrau saṃ vajreṇa sṛjataṃ yaḥ kimīdī
staumi bhavāśarvau nāthito johavīmi tau no muñcatam aṃhasaḥ
manve vāṃ mitrāvaruṇāv ṛtāvṛdhau sacetasau druhvaṇo yau nudethe
pra satyāvānam avatho bhareṣu tau no muñcatam aṃhasaḥ
sacetasau druhvaṇo yau nudethe pra satyāvānam avatho bhareṣu
yau gachatho nṛcakṣasau babhruṇā sutaṃ tau no muñcatam aṃhasaḥ
yāv aṅgirasam avatho yāv agastiṃ mitrāvaruṇā jamadagnim attrim
yau kaśyapam avatho yau vasiṣṭhaṃ tau no muñcatam aṃhasaḥ
yau śyāvāśvam avatho vādhryaśvaṃ mitrāvaruṇā purumīḍham attrim
yau vimadam avatho saptavadhriṃ tau no muñcatam aṃhasaḥ
yau bharadvājam avatho yau gaviṣṭhiraṃ viśvāmitraṃ varuṇa mitra kutsam
yau kakṣīvantam avatho prota kaṇvaṃ tau no muñcatam aṃhasaḥ
yau medhātithim avatho yau triśokaṃ mitrāvaruṇāv uśanām kāvyaṃ yau
yau gotamam avatho prota mugdalaṃ tau no muñcatam aṃhasaḥ
yayo rathaḥ satyavartma rjuraśmir mithuyā carantam abhiyāti dūṣayan
staumi mitrāvaruṇau nāthito johavīmi tau no muñcatam aṃhasaḥ
ahaṃ rudrebhir vasubhiś carāmy aham ādityair uta viśvadevaiḥ
ahaṃ mitrāvarunobhā bibharmy aham indrāgnī aham aśvinobhā
ahaṃ rāṣṭrī saṃgamanī vasūnāṃ cikituṣī prathamā yajñiyānām
tāṃ mā devā vy adadhuḥ purutrā bhūristhātrāṃ bhūry āveśayantaḥ
aham eva svayam idaṃ vadāmi juṣṭaṃ devānām uta mānuṣāṇām
yaṃ kāmaye tantam ugraṃ kṛṇomi taṃ brahmāṇaṃ tam ṛṣiṃ taṃ sumedhām
mayā so 'nnam atti yo vipaśyati yaḥ prāṇati ya īm śṛṇoty uktam
amantavo māṃ ta upa kṣiyanti śrudhi śruta śruddheyaṃ te vadāmi
ahaṃ rudrāya dhanur ā tanomi brahmadviṣe śarave hantavā u
ahaṃ janāya samadaṃ kṛṇomi aham dyāvāpṛthivī ā viveśa
ahaṃ somam āhanasaṃ bibharmy ahaṃ tvaṣṭāram uta pūṣaṇaṃ bhagam
ahaṃ dadhāmi draviṇā haviṣmate suprāvyā yajamānāya sunvate
ahaṃ suve pitaram asya mūrdhan mama yonir apsv antaḥ samudre
tato vi tiṣṭhe bhuvanāni viśvotāmūṃ dyāṃ varṣmaṇopa spṛśāmi
aham eva vātaiva pra vāmy ārabhamāṇā bhuvanāni viśvā
paro divā para enā pṛthivyaitāvatī mahimnā saṃ babhūva
tvayā manyo saratham ārujanto harṣamāṇā hṛṣitāso marutvan
tigmeṣava āyudhā saṃśiśānā upa pra yantu naro agnirūpāḥ
agnir iva manyo tviṣitaḥ sahasva senānīr naḥ sahure hūta edhi
hatvāya śatrūn vi bhajasva veda ojo mimāno vi mṛdho nudasva
sahasva manyo abhimātim asmai rujan mṛṇan pramṛṇan prehi śatrūn
ugraṃ te pājo nanv ā rurudhre vaśī vaśaṃ nayāsā ekaja tvam
eko bahūnām asi manya īḍitā viśaṃviśam yuddhāya saṃ śiśādhi
akṛttaruk tvayā yujā vayaṃ dyumantaṃ ghoṣam vijayāya kṛṇmasi
vijeṣakṛd indra ivānavabravo 'smākaṃ manyo adhipā bhaveha
priyaṃ te nāma sahure gṛṇīmasi vidmā tam utsaṃ yata ābabhūtha
ābhūtyā sahajā vajra sāyaka saho bibharṣi sahabhūta uttaram
kratvā no manyo saha medy edhi mahādhanasya puruhūta saṃsṛji
saṃsṛṣṭaṃ dhanam ubhayaṃ samākṛtam asmabhyaṃ dhattāṃ varuṇaś ca manyuḥ
bhiyo dadhānā hṛdayeṣu śatravaḥ parājitāso apa ni layantām
yas te manyo 'vidhad vajra sāyaka saha ojaḥ puṣyati viśvam ānuṣak
sāhyāma dāsam āryaṃ tvayā yujā vayaṃ sahaskṛtena sahasā sahasvatā
manyur indro manyur evāsa devo manyur hotā varuṇo jātavedāḥ
manyuṃ viśa īḍate mānuṣīr yāḥ pahi no manyo tapasā sajoṣāḥ
abhīhi manyo tavasas tavīyān tapasā yujā vi jahi śatrūn
amitrahā vṛtrahā dasyuhā ca viśvā vasūny ā bharā tvaṃ naḥ
tvaṃ hi manyo abhibhūtyojāḥ svayaṃbhūr bhāmo abhimātiṣāhaḥ
viśvacarṣaṇiḥ sahuriḥ sahīyān asmāsv ojaḥ pṛtanāsu dhehi
abhāgaḥ sann apa pareto asmi tava kratvā taviṣasya pracetaḥ
taṃ tvā manyo akratur jihīḍāhaṃ svā tanūr baladāvā na ehi
ayaṃ te asmy upa na ehy arvāṅ pratīcīnaḥ sahure viśvadāvan
manyo vajrinn abhi na ā vavṛtsva hanāva dasyūṃr uta bodhy āpeḥ
abhi prehi dakṣiṇato bhavā no 'dhā vṛtrāṇi jaṅghanāva bhūri
juhomi te dharuṇaṃ madhvo agram ubhāv upāṃśu prathamā pibāva
apa naḥ śośucad agham agne śuśugdhy ā rayim
apa naḥ śośucad agham
sukṣetriyā sugātuyā vasūyā ca yajāmahe
apa naḥ śośucad agham
pra yad bhandiṣṭha eṣāṃ prāsmākāsaś ca sūrayaḥ
apa naḥ śośucad agham
pra yat te agne sūrayo jāyemahi pra te vayam
apa naḥ śośucad agham
pra yad agneḥ sahasvato viśvato yanti bhānavaḥ
apa naḥ śośucad agham
tvaṃ hi viśvatomukha viśvataḥ paribhūr asi
apa naḥ śośucad agham
dviṣo no viśvatomukhāti nāveva pāraya
apa naḥ śośucad agham
sa naḥ sindhum iva nāvāti parṣa svastaye
apa naḥ śośucad agham
brahmāsya śīrṣaṃ bṛhad asya pṛṣṭhaṃ vāmadevyam udaram odanasya
chandāṃsi pakṣau mukham asya satyaṃ viṣṭārī jātas tapaso'dhi yajñaḥ
anasthāḥ pūtāḥ pavanena śuddhāḥ śucayaḥ śucim api yanti lokam
naiṣāṃ śiśnaṃ pra dahati jātavedāḥ svarge loke bahu straiṇam eṣām
viṣṭāriṇam odanaṃ ye pacanti nainān avartiḥ sacate kadā cana
āste yama upa yāti devānt saṃ gandharvair madate somyebhiḥ
viṣṭāriṇam odanam ye pacanti nainān yamaḥ pari muṣṇāti retaḥ
rathī ha bhūtvā rathayāna īyate pakṣī ha bhūtvāti divaḥ sam eti
eṣa yajñānāṃ vitato vahiṣṭho viṣṭāriṇaṃ paktvā divam ā viveśa
āṇḍīkaṃ kumudaṃ saṃ tanoti bisaṃ śālūkaṃ śaphako mulālī
etās tvā dhārā upa yantu sarvāḥ svarge loke madhumat pinvamānā upa tvā tiṣṭhantu puṣkariṇīḥ samantāḥ
ghṛtahradā madhukūlāḥ surodakāḥ kṣīreṇa pūrṇā udakena dadhnā
etās tvā dhārā upa yantu sarvāḥ svarge loke madhumat pinvamānā upa tvā tiṣṭhantu puṣkariṇīḥ samantāḥ
caturaḥ kumbhāṃś caturdhā dadāmi kṣīreṇa pūrnāṃ udakena dadhnā
etās tvā dhārā upa yantu sarvāḥ svarge loke madhumat pinvamānā upa tvā tiṣṭhantu puṣkariṇīḥ samantāḥ
imam odanaṃ ni dadhe brāhmaṇeṣu viṣṭāriṇaṃ lokajitaṃ svargam
sa me mā kṣeṣṭa svadhayā pinvamāno viśvarūpā dhenuḥ kāmadughā me astu
yam odanaṃ prathamajā ṛtasya prajāpatis tapasā brahmaṇe 'pacat
yo lokānāṃ vidhṛtir nābhireṣāt tenaudanenāti tarāṇi mṛtyum
yenātaran bhūtakṛto 'ti mṛtyuṃ yam anvavindan tapasā śrameṇa
yaṃ papāca brahmaṇe brahma pūrvaṃ tenaudanenāti tarāṇi mṛtyum
yo dādhāra pṛthivīṃ viśvabhojasaṃ yo antarikṣam āpṛṇād rasena
yo astabhnād divam ūrdhvo mahimnā tenaudanenāti tarāṇi mṛtyum
yasmān māsā nirmitās triṃśadarāḥ saṃvatsaro yasmān nirmito dvādaśāraḥ
ahorātrā yaṃ pariyanto nāpus tenaudanenāti tarāṇi mṛtyum
yaḥ prāṇadaḥ prāṇadavān babhūva yasmai lokā ghṛtavantaḥ kṣaranti
jyotiṣmatīḥ pradiśo yasya sarvās tenaudanenāti tarāṇi mṛtyum
yasmāt pakvād amṛtaṃ saṃbabhūva yo gāyatryā adhipatir babhūva
yasmin vedā nihitā viśvarūpās tenaudanenāti tarāṇi mṛtyum
ava bādhe dviṣantaṃ devapīyuṃ sapatnā ye me 'pa te bhavantu
brahmaudanaṃ viśvajitaṃ pacāmi śṛṇvantu me śraddadhānasya devāḥ
tānt satyaujāḥ pra dahatv agnir vaiśvānaro vṛṣā
yo no durasyād dipsāc cātho yo no arātiyāt
yo no dipsād adipsato dipsato yaś ca dipsati
vaiśvānarasya daṃṣṭrayor agner api dadhāmi tam
ya āgare mṛgayante pratikrośe 'māvāsye
kravyādo anyān dipsataḥ sarvāṃs tānt sahasā sahe
sahe piśācānt sahasaiṣāṃ draviṇaṃ dade
sarvān durasyato hanmi saṃ ma ākūtir ṛdhyatām
ye devās tena hāsante sūryeṇa mimate javam
nadīṣu parvateṣu ye saṃ taiḥ paśubhir vide
tapano asmi piśācānāṃ vyāghro gomatām iva
śvānaḥ siṃham iva dṛṣṭvā te na vindante nyañcanam
na piśācaiḥ saṃ śaknomi na stenaiḥ na vanargubhiḥ
piśācās tasmān naśyanti yam ahaṃ grāmam āviśe
yaṃ grāmam āviśata idam ugraṃ saho mama
piśācās tasmān naśyanti na pāpam upa jānate
ye mā krodhayanti lapitā hastinaṃ maśakā iva
tān ahaṃ manye durhitān jane alpaśayūn iva
abhi taṃ nirṛtir dhattām aśvam iva aśvābhidhānyā
malvo yo mahyaṃ krudhyati sa u pāśān na mucyate
tvayā pūrvam atharvāṇo jaghnū rakṣāṃsy oṣadhe
tvayā jaghāna kaśyapas tvayā kaṇvo agastyaḥ
tvayā vayam apsaraso gandharvāṃs cātayāmahe
ajaśṛṅgy aja rakṣaḥ sarvān gandhena nāśaya
nadīṃ yantv apsaraso 'pāṃ tāram avaśvasam
gulgulūḥ pīlā nalady aukṣagandhiḥ pramandanī
tat paretāpsarasaḥ pratibuddhā abhūtana
yatrāśvatthā nyagrodhā mahāvṛkṣāḥ śikhaṇḍinaḥ
tat paretāpsarasaḥ pratibuddhā abhūtana
yatra vaḥ preṅkhā haritā arjunā uta yatrāghātāḥ karkaryaḥ saṃvadanti
tat paretāpsarasaḥ pratibuddhā abhūtana
eyam agann oṣadhīnāṃ vīrudhām vīryāvatī
ajaśṛṅgy arāṭakī tīkṣṇaśṛṅgī vyṛṣatu
ānṛtyataḥ śikhaṇḍino gandharvasyāpsarāpateḥ
bhinadmi muṣkāv api yāmi śepaḥ
bhīmā indrasya hetayaḥ śataṃ ṛṣṭīr ayasmayīḥ
tābhir haviradān gandharvān avakādān vyṛṣatu
bhīmā indrasya hetayaḥ śataṃ ṛṣṭīr hiraṇyayīḥ
tābhir haviradān gandharvān avakādān vyṛṣatu
avakādān abhiśocān apsu jyotaya māmakān
piśācānt sarvān oṣadhe pra mṛṇīhi sahasva ca
śvevaikaḥ kapir ivaikaḥ kumāraḥ sarvakeśakaḥ
priyo dṛśa iva bhūtvā gandharvaḥ sacate striyas
tam ito nāśayāmasi brahmaṇā vīryāvatā
jāyā id vo apsaraso gandharvāḥ patayo yuyam
apa dhāvatāmartyā martyān mā sacadhvam
udbhindatīṃ saṃjayantīm apsarāṃ sādhudevinīm
glahe kṛtāni kṛṇvānām apsarāṃ tām iha huve
vicinvatīm ākirantīm apsarāṃ sādhudevinīm
glahe kṛtāni gṛhṇānām apsarāṃ tām iha huve
yāyaiḥ parinṛtyaty ādadānā kṛtaṃ glahāt
sā naḥ kṛtāni sīṣatī prahām āpnotu māyayā
sā naḥ payasvaty aitu mā no jaiṣur idaṃ dhanam
yā akṣeṣu pramodante śucaṃ krodhaṃ ca bibhratī
ānandinīṃ pramodinīm apsarāṃ tām iha huve
sūryasya raśmīn anu yāḥ sañcaranti marīcīr vā yā anusañcaranti
yāsām ṛṣabho dūrato vājinīvānt sadyaḥ sarvān lokān paryeti rakṣan
sa na aitu homam imaṃ jusāṇo 'ntarikṣeṇa saha vājinīvān
antarikṣena saha vājinīvan karkīṃ vatsām iha rakṣa vājin
ime te stokā bahulā ehy arvāṅ iyaṃ te karkīha te mano 'stu
antarikṣeṇa saha vājinīvan karkīṃ vatsām iha rakṣa vājin
ayaṃ ghāso ayaṃ vraja iha vatsāṃ ni badhnīmaḥ
yathānāma va īśmahe svāhā
pṛthivyām agnaye sam anamant sa ārdhnot
yathā pṛthivyām agnaye samanamann evā mahyaṃ saṃnamaḥ saṃ namantu
pṛthivī dhenus tasyā agnir vatsaḥ
sā me 'gninā vatseneṣam ūrjaṃ kāmaṃ duhām
āyuḥ prathamaṃ prajāṃ poṣaṃ rayiṃ svāhā
antarikṣe vāyave sam anamant sa ārdhnot
yathāntarikṣe vāyave samanamann evā mahyaṃ saṃnamaḥ saṃ namantu
antarikṣaṃ dhenus tasyā vatsaḥ
sā me vāyunā vatseneṣam ūrjaṃ kāmaṃ duhām
āyuḥ prathamaṃ prajāṃ poṣaṃ rayiṃ svāhā
divyādityāya sam anamant sa ārdhnot
yathā divyādityāya samanamann evā mahyaṃ saṃnamaḥ saṃ namantu
dyaur dhenus tasyā ādityo vatsaḥ
sā ma ādityena vatseneṣam ūrjaṃ kāmaṃ duhām
āyuḥ prathamaṃ prajāṃ poṣaṃ rayiṃ svāhā
dikṣu candrāya sam anamant sa ārdhnot
yathā dikṣu candrāya samanamann evā mahyaṃ saṃnamaḥ saṃ namantu
diśo dhenavas tāsāṃ candro vatsaḥ
tā me candreṇa vatseneṣam ūrjaṃ kāmaṃ duhām āyuḥ prathamaṃ prajāṃ posaṃ rayiṃ svāhā
agnāv agniś carati praviṣṭa ṛṣīṇām putro abhiśastipā u
namaskāreṇa namasā te juhomi mā devānāṃ mithuyā karma bhāgam
hṛdā pūtam manasā jātavedo viśvāni deva vayunāni vidvān
saptāsyāni tava jātavedas tebhyo juhomi sa juṣasva havyam
ye purastāj juhvati jātavedaḥ prācyā diśo 'bhidāsanty asmān
agnim ṛtvā te parāñco vyathantāṃ pratyag enān pratisareṇa hanmi
ye dakṣiṇato juhvati jātavedo dakṣiṇāyā diśo 'bhidāsanty asmān
yamaṃ ṛtvā te parāñco vyathantāṃ pratyag enā pratisareṇa hanmi
ye paścāj juhvati jātavedaḥ pratīcyā diśo 'bhidāsanty asmān
varuṇam ṛtvā te parāñco vyathantāṃ pratyag enān pratisareṇa hanmi
ya uttarato juhvati jātaveda udīcyā diśo 'bhidāsanty asmān
somam ṛtvā te parāñco vyathantāṃ pratyag enān pratisareṇa hanmi
ye 'dhastāj juhvati jātaveda udīcyā diśo 'bhidāsanty asmān
bhūmim ṛtvā te parāñco vyathantāṃ pratyag enān pratisareṇa hanmi
ye 'ntarikṣāj juhvati jātavedo vyadhvāyā diśo 'bhidāsanty asmān
vāyum ṛtvā te parāñco vyathantāṃ pratyag enān pratisareṇa hanmi
ya upariṣṭāj juhvati jātaveda ūrdhvāyā diśo 'bhidāsanty asmān
sūryam ṛtvā te parāñco vyathantāṃ pratyag enān pratisareṇa hanmi
ye diśām antardeśebhyo juhvati jātavedaḥ sarvābhyo digbhyo 'bhidāsanti asmān
brahma rtvā te parāñco vyathantāṃ pratyag enān pratisareṇa hanmi
ṛdhaṅmantro yoniṃ ya ābabhūvāmṛtāsur vardhamānaḥ sujanmā
adabdhāsur bhrājamāno 'heva trito dhartā dādhāra trīṇi
ā yo dharmāṇi prathamaḥ sasāda tato vapūṃṣi kṛṇuṣe purūṇi
dhāsyur yoniṃ prathama ā viveśā yo vācam anuditāṃ ciketa
yas te śokāya tanvaṃ rireca kṣarad dhiraṇyaṃ śucayo 'nu svāḥ
atrā dadhete amṛtāni nāmāsme vastrāṇi viśa erayantām
pra yad ete prataraṃ pūrvyaṃ guḥ sadaḥsada ātiṣṭhanto ajuryam
kaviḥ śuṣasya mātarā rihāṇe jāmyai dhuryaṃ patim erayethām
tad ū ṣu te mahat pṛthujman namaḥ kaviḥ kāvyenā kṛṇomi
yat samyañcāv abhiyantāv abhi kṣām atrā mahī rodhacakre vāvṛdhete
sapta maryādāḥ kavayas tatakṣus tāsām id ekām abhy aṃhuro gāt
āyor ha skambha upamasya nīḍe pathāṃ visarge dharuṇeṣu tasthau
utāmṛtāsur vrata emi kṛnvann asur ātmā tanvas tat sumadguḥ
uta vā śakro ratnaṃ dadhāty ūrjayā vā yat sacate havirdāḥ
uta putraḥ pitaraṃ kṣatram īḍe jyeṣṭhaṃ maryādam ahvayant svastaye
darśan nu tā varuṇa yās te viṣṭhā āvarvratataḥ kṛṇavo vapūṃṣi
ardham ardhena payasā pṛṇakṣy ardhena śuṣma vardhase amura
aviṃ vṛdhāma śagmiyaṃ sakhāyaṃ varuṇaṃ putram adityā iṣiram
kaviśastāny asmai vapūṃṣy avocāma rodasī satyavācā
tad id āsa bhuvaneṣu jyeṣṭham yato yajña ugras tveṣanṛmṇaḥ
sadyo jajñāno ni riṇāti śatrūn anu yad enaṃ madanti viśva ūmāḥ
vavṛdhānaḥ śavasā bhūryojāḥ śatrur dāsāya bhiyasaṃ dadhāti
avyanac ca vyanac ca sasni saṃ te navanta prabhṛtā madeṣu
tve kratum api pṛñcanti bhūri dvir yad ete trir bhavanty ūmāḥ
svadoḥ svādīyaḥ svādunā sṛjā sam adaḥ su madhu madhunābhi yodhīḥ
yadi cin nu tvā dhanā jayantaṃ raṇeraṇe anumadanti viprāḥ
ojīyaḥ śuṣmint sthiram ā tanuṣva mā tvā dabhan durevāsaḥ kaśokāḥ
tvayā vayaṃ śāśadmahe raṇeṣu prapaśyanto yudhenyāni bhūri
codayāmi ta āyudhā vacobhiḥ saṃ te śiśāmi brahmaṇā vayāṃsi
ni tad dadhiṣe 'vare pare ca yasminn āvithāvasā duroṇe
ā sthāpayata mātaraṃ jigatnum ata invata karvarāṇi bhūri
stuṣva varṣman puruvartmānaṃ sam ṛbhvāṇam inatamam āptam āptyānām
ā darśati śavasā bhūryojāḥ pra sakṣati pratimānaṃ pṛthivyāḥ
imā brahma bṛhaddivaḥ kṛṇavad indrāya śūṣam agriyaḥ svarṣāḥ
maho gotrasya kṣayati svarājā turaś cid viśvam arṇavat tapasvān
evā mahān bṛhaddivo atharvāvocat svāṃ tanvam indram eva
svasārau mātaribhvarī aripre hinvanti caine śavasā vardhayanti ca
mamāgne varco vihaveṣv astu vayaṃ tvendhānās tanvam puṣema
mahyaṃ namantāṃ pradiśaś catasras tvayādhyakṣeṇa pṛtanā jayema
agne manyuṃ pratinudan pareṣāṃ tvaṃ no gopāḥ pari pāhi viśvataḥ
apāñco yantu nivatā durasyavo 'maiṣāṃ cittaṃ prabudhāṃ vi neśat
mama devā vihave santu sarva indravanto maruto viṣṇur agniḥ
mamāntarikṣam urulokam astu mahyaṃ vātaḥ pavatāṃ kāmāyāsmai
mahyaṃ yajantāṃ mama yānīṣṭākūtiḥ satyā manaso me astu
eno mā ni gāṃ katamac canāhaṃ viśve devā abhi rakṣantu meha
mayi devā draviṇam ā yajantāṃ mayi āśīr astu mayi devahūtiḥ
daivāḥ hotāraḥ saniṣan na etad ariṣṭāḥ syāma tanvā suvīrāḥ
daivīḥ ṣaḍ urvīr uru naḥ kṛṇota viśve devāsa iha mādayadhvam
mā no vidad abhibhā mo aśastir mā no vidad vṛjinā dveṣyā yā
tisro devīr mahi naḥ śarma yachata prajāyai nas tanve yac ca puṣṭam
mā hāsmahi prajayā mā tanūbhir mā radhāma dviṣate soma rājan
uruvyacā no mahiṣaḥ śarma yachatv asmin have puruhūtaḥ purukṣu
sa naḥ prajāyai haryaśva mṛḍendra mā no rīriṣo mā parā dāḥ
dhātā vidhātā bhuvanasya yas patir devaḥ savitābhimātiṣāhaḥ
ādityā rudrā aśvinobhā devāḥ pāntu yajamānaṃ nirṛthāt
ye naḥ sapatnā apa te bhavantv indrāgnibhyām ava bādhāmaha enān
ādityā rudrā uparispṛśo no ugraṃ cettāram adhirājam akrata
arvāñcam indram amuto havāmahe yo gojid dhanajid aśvajid yaḥ
imaṃ no yajñaṃ vihave śṛṇotv asmākam abhūr haryaśva medī
yo giriṣv ajāyathā vīrudhāṃ balavattamaḥ
kuṣṭhehi takmanāśana takmānaṃ nāśayann itaḥ
suparṇasuvane girau jātaṃ himavatas pari
dhanair abhi śrutvā yanti vidur hi takmanāśanam
aśvattho devasadanas tṛtīyasyām ito divi
tatrāmṛtasya cakṣaṇaṃ devāḥ kuṣṭham avanvata
hiraṇyayī naur acarad dhiraṇyabandhanā divi
tatrāmṛtasya puṣpaṃ devāḥ kuṣṭham avanvata
hiraṇyayāḥ panthāna āsann aritrāṇi hiraṇyayā
nāvo hiraṇyayīr āsan yābhiḥ kuṣṭhaṃ nirāvahan
imaṃ me kuṣṭha pūruṣaṃ tam ā vaha taṃ niṣ kuru
tam u me agadaṃ kṛdhi
devebhyo adhi jāto 'si somasyāsi sakhā hitaḥ
sa prāṇāya vyānāya cakṣuṣe me asmai mṛḍa
udaṅ jāto himavataḥ sa prācyāṃ nīyase janam
tatra kuṣṭhasya nāmāny uttamāni vi bhejire
uttamo nāma kuṣṭhasy uttamo nāma te pitā
yakṣmaṃ ca sarvaṃ nāśaya takmānaṃ cārasaṃ kṛdhi
śīrṣāmayam upahatyām akṣyos tanvo rapaḥ
kuṣṭhas tat sarvaṃ niṣ karad daivaṃ samaha vṛṣṇyam
rātrī mātā nabhaḥ pitāryamā te pitāmahaḥ
silācī nāma vā asi sā devānām asi svasā
yas tvā pibati jīvati trāyase puruṣaṃ tvam
bhartrī hi śaśvatām asi janānāṃ ca nyañcanī
vṛkṣaṃvṛkṣam ā rohasi vṛṣaṇyantīva kanyalā
jayantī pratyātiṣṭhantī sparaṇī nāma vā asi
yad daṇḍena yad iṣvā yad vārur harasā kṛtam
tasya tvam asi niṣkṛtiḥ semaṃ niṣ kṛdhi pūruṣam
bhadrāt plakṣān nis tiṣṭhasy aśvatthāt khadirād dhavāt
bhadrān nyagrodhāt parṇāt sā na ehy arundhati
hiraṇyavarṇe subhage sūryavarṇe vapuṣṭame
rutaṃ gachāsi niṣkṛte niṣkṛtir nāma vā asi
hiraṇyavarṇe subhage śuṣme lomaśavakṣane
apām asi svasā lākṣe vāto hātmā babhūva te
silācī nāma kānīno 'jababhru pitā tava
aśvo yamasya yaḥ śyāvas tasya hāsnāsy ukṣitā
aśvasyāsnaḥ saṃpatitā sā vṛkṣāṃ abhi siṣyade
sarā patatriṇī bhūtvā sā na ehy arundhati
brahma jajñānaṃ prathamaṃ purastād vi sīmataḥ suruco vena āvaḥ
sa budhnyā upamā asya viṣṭhāḥ sataś ca yonim asataś ca vi vaḥ
anāptā ye vaḥ prathamā yāni karmāṇi cakrire
vīrān no atra mā dabhan tad va etat puro dadhe
sahasradhāra eva te sam asvaran divo nāke madhujihvā asaścataḥ
tasya spaśo na ni miṣanti bhūrṇayaḥ padepade pāśinaḥ santi setave
pary ū ṣu pra dhanvā vājasātaye pari vṛtrāṇi sakṣaṇiḥ
dviṣas tad adhy arṇaveneyase sanisraso nāmāsi trayodaśo māsa indrasya gṛhaḥ
nv etenārātsīr asau svāhā
tigmāyudhau tigmahetī suśevau somārudrāv iha su mṛḍataṃ naḥ
avaitenārātsīr asau svāhā
tigmāyudhau tigmahetī suśevau somārudrāv iha su mṛḍataṃ naḥ
apaitenārātsīr asau svāhā
tigmāyudhau tigmahetī suśevau somārudrāv iha su mṛḍataṃ naḥ
mumuktam asmān duritād avadyāj juṣethām yajñam amṛtam asmāsu dhattam
cakṣuṣo hete manaso hete brahmaṇo hete tapasaś ca hete
menyā menir asy amenayas te santu ye 'smāṃ abhyaghāyanti
yo 'smāṃś cakṣuṣā manasā cittyākūtyā ca yo aghāyur abhidāsāt
tvaṃ tān agne menyāmenīn kṛṇu svāhā
indrasya gṛho 'si
taṃ tvā pra padye taṃ tvā pra viśāmi sarvaguḥ sarvapūruṣaḥ sarvātmā sarvatanūḥ saha yan me 'sti tena
indrasya śarmāsi
taṃ tvā pra padye taṃ tvā pra viśāmi sarvaguḥ sarvapūruṣaḥ sarvātmā sarvatanūḥ saha yan me 'sti tena
indrasya varmāsi
taṃ tvā pra padye taṃ tvā pra viśāmi sarvaguḥ sarvapūruṣaḥ sarvātmā sarvatanūḥ saha yan me 'sti tena
indrasya varūtham asi
taṃ tvā pra padye taṃ tvā pra viśāmi sarvaguḥ sarvapūruṣaḥ sarvātmā sarvatanūḥ saha yan me 'sti tena
ā no bhara mā pari ṣṭhā arāte mā no rakṣīr dakṣiṇāṃ nīyamānām
namo vīrtsāyā asamṛddhaye namo astv arātaye
yam arāte purodhatse puruṣaṃ parirāpiṇam
namas te tasmai kṛṇmo mā vaniṃ vyathayīr mama
pra ṇo vanir devakṛtā divā naktaṃ ca kalpatām
arātim anupremo vayaṃ namo astv arātaye
sarasvatīm anumatiṃ bhagaṃ yanto havāmahe
vācam juṣṭāṃ madhumatīm avādiṣaṃ devānāṃ devahūtiṣu
yaṃ yācāmy ahaṃ vācā sarasvatyā manoyujā
śraddhā tam adya vindatu dattā somena babhruṇā
mā vaniṃ mā vācaṃ no vīrtsīr ubhāv indrāgnī ā bharatāṃ no vasūni
sarve no adya ditsanto 'rātiṃ prati haryata
paro 'pehy asamṛddhe vi te hetiṃ nayāmasi
veda tvāhaṃ nimīvantīṃ nitudantīm arāte
uta nagnā bobhuvatī svapnayā sacase janam
arāte cittaṃ vīrtsanty ākūtiṃ puruṣasya ca
yā mahatī mahonmānā viśvā āśā vyānaśe
tasyai hiraṇyakeśyai nirṛtyā akaraṃ namaḥ
hiraṇyavarṇā subhagā hiraṇyakaśipur mahī
tasyai hiraṇyadrāpaye 'rātyā akaraṃ namaḥ
vaikaṅkatenedhmena devebhya ājyaṃ vaha
agne tāṃ iha mādaya sarva ā yantu me havam
indrā yāhi me havam idaṃ kariṣyāmi tac chṛṇu
ima aindrā atisarā ākūtiṃ saṃ namantu me
tebhiḥ śakema vīryaṃ jātavedas tanūvaśin
yad asāv amuto devā adevaḥ saṃścikīrṣati
mā tasyāgnir havyaṃ vākṣīd dhavaṃ devā asya mopa gur mamaiva havam etana
ati dhāvatātisarā indrasya vacasā hata
aviṃ vṛka iva mathnīta sa vo jīvan mā moci prāṇam asyāpi nahyata
yam amī purodadhire brahmāṇam apabhūtaye
indra sa te adhaspadaṃ taṃ praty asyāmi mṛtyave
yadi preyur devapurā brahma varmāṇi cakrire
tanūpānaṃ paripāṇaṃ kṛṇvānā yad upocire sarvaṃ tad arasaṃ kṛdhi
yān asāv atisarāṃś cakāra kṛṇavac ca yān
tvaṃ tān indra vṛtrahan pratīcaḥ punar ā kṛdhi yathāmuṃ tṛṇahāṃ janam
yathendra udvācanaṃ labdhvā cakre adhaspadam
kṛṇve 'ham adharān tathā amūñ chaśvatībhyaḥ samābhyaḥ
atrainān indra vṛtrahann ugro marmaṇi vidhya
atraivainān abhi tiṣṭhendra medy ahaṃ tava
anu tvendrā rabhāmahe syāma sumatau tava
dive svāhā
pṛthivyai svāhā
antarikṣāya svāhā
antarikṣāya svāhā
dive svāhā
pṛthivyai svāhā
sūryo me cakṣur vātaḥ prāṇo 'ntarikṣam ātmā pṛthivī śarīram
astṛto nāmāham ayam asmi sa ātmānaṃ ni dadhe dyāvāpṛthivībhyāṃ gopīthāya
ud āyur ud balam ut kṛtam ut kṛtyām un manīṣām ud indriyam
āyuṣkṛd āyuṣpatnī svadhāvantau gopā me staṃ gopāyataṃ mā
ātmasadau me staṃ mā mā hiṃsiṣṭam
aśmavarma me 'si yo mā prācyā diśo 'ghāyur abhidāsāt
etat sa ṛchāt
aśmavarma me 'si yo mā dakṣiṇāyā diśo 'ghāyur abhidāsāt
etat sa ṛchāt
aśmavarma me 'si yo mā pratīcyā diśo 'ghāyur abhidāsāt
etat sa ṛchāt
aśmavarma me 'si yo modīcyā diśo 'ghāyur abhidāsāt
etat sa ṛchāt
aśmavarma me 'si yo mā dhruvāyā diśo 'ghāyur abhidāsāt
etat sa ṛchāt
aśmavarma me 'si yo mordhvāyā diśo 'ghāyur abhidāsāt
etat sa ṛchāt
aśmavarma me 'si yo mā diśām antardeśebhyo 'ghāyur abhidāsāt
etat sa ṛchāt
bṛhatā mana upa hvaye mātariśvanā prāṇāpānau
sūryāc cakṣur antarikṣāc chrotraṃ pṛthivyāḥ śarīram
sarasvatyā vācam upa hvayāmahe manoyujā
kathaṃ mahe asurāyābravīr iha kathaṃ pitre haraye tveṣanṛmṇaḥ
pṛśniṃ varuṇa dakṣiṇāṃ dadāvān punarmagha tvaṃ manasācikitsīḥ
na kāmena punarmagho bhavāmi saṃ cakṣe kaṃ pṛśnim etām upāje
kena nu tvam atharvan kāvyena kena jātenāsi jātavedāḥ
satyam ahaṃ gabhīraḥ kāvyena satyaṃ jātenāsmi jātavedāḥ
na me dāso nāryo mahitvā vrataṃ mīmāya yad ahaṃ dhariṣye
na tvad anyaḥ kavitaro na medhayā dhīrataro varuṇa svadhāvan
tvaṃ tā viśvā bhuvanāni vettha sa cin nu tvaj jano māyī bibhāya
tvaṃ hy aṅga varuṇa svadhāvan viśvā vettha janima supraṇīte
kiṃ rajasa enā paro anyad asty enā kiṃ pareṇāvaram amura
ekaṃ rajasa enā paro anyad asty enā para ekena durṇaśaṃ cid arvāk
tat te vidvān varuṇa pra bravīmy adhovacasaḥ paṇayo bhavantu nīcair dāsā upa sarpantu bhūmim
tvaṃ hy aṅga varuṇa bravīṣi punarmagheṣv avadyāni bhūri
mo ṣu paṇīṃr abhy etāvato bhūn mā tvā vocann arādhasaṃ janāsaḥ
mā mā vocann arādhasaṃ janāsaḥ punas te pṛśniṃ jaritar dadāmi
stotraṃ me viśvam ā yāhi śacībhir antar viśvāsu mānuṣīṣu dikṣu
ā te stotrāṇy udyatāni yantv antar viśvāsu mānuṣīṣu dikṣu
dehi nu me yan me adatto asi yujyo me saptapadaḥ sakhāsi
samā nau bandhur varuṇa samā jā vedāhaṃ tad yan nāv eṣā samā jā
dadāmi tad yat te adatto asmi yujyas te saptapadaḥ sakhāsmi
devo devāya gṛṇate vayodhā vipro viprāya stuvate sumedhāḥ
ajījano hi varuṇa svadhāvann atharvāṇaṃ pitaraṃ devabandhum
tasmā u rādhaḥ kṛṇuhi supraśastaṃ sakhā no asi paramaṃ ca bandhuḥ
samiddho adya manuṣo duroṇe devo devān yajasi jātavedaḥ
ā ca vaha mitramahaś cikitvān tvaṃ dūtaḥ kavir asi pracetāḥ
tanūnapāt patha ṛtasya yānān madhvā samañjant svadayā sujihva
manmāni dhībhir uta yajñam ṛndhan devatrā ca kṛṇuhy adhvaram naḥ
ājuhvāna īḍyo bandyaś cā yāhy agne vasubhiḥ sajoṣāḥ
tvaṃ devānām asi yahva hotā sa enān yakṣīṣito yajīyān
prācīnaṃ barhiḥ pradiśā pṛthivyā vastor asyā vṛjyate agre ahnām
vy u prathate vitaraṃ varīyo devebhyo aditaye syonam
vyacasvatīr urviyā vi śrayantāṃ patibhyo na janayaḥ śumbhamānāḥ
devīr dvāro bṛhatīr viśvaminvā devebhyo bhavata suprāyaṇāḥ
ā suṣvayantī yajate upāke uṣāsānaktā sadatāṃ ni yonau
divye yoṣaṇe bṛhatī surukme adhi śriyaṃ śukrapiśaṃ dadhāne
daivyā hotārā prathamā suvācā mimānā yajñaṃ manuṣo yajadhyai
pracodayantā vidatheṣu kārū prācīnaṃ jyotiḥ pradiśā diśantā
ā no yajñaṃ bhāratī tūyam etv iḍā manuṣvad iha cetayantī
tisro devīr barhir edaṃ syonaṃ sarasvatīḥ svapasaḥ sadantām
ya ime dyāvāpṛthivī janitrī rūpair apiṃśad bhuvanāni viśvā
tam adya hotar iṣito yajīyān devaṃ tvaṣṭāram iha yakṣi vidvān
upāvasṛja tmanyā samañjan devānāṃ pātha ṛtuthā havīṃṣi
vanaspatiḥ śamitā devo agniḥ svadantu havyaṃ madhunā ghṛtena
sadyo jāto vy amimīta yajñam agnir devānām abhavat purogāḥ
asya hotuḥ praśiṣy ṛtasya vāci svāhākṛtaṃ havir adantu devāḥ
dadir hi mahyaṃ varuṇo divaḥ kavir vacobhir ugrair ni riṇāmi te viṣam
khātam akhātam uta saktam agrabham ireva dhanvan ni jajāsa te viṣam
yat te apodakaṃ viṣaṃ tat ta etāsv agrabham
gṛhṇāmi te madhyamam uttamaṃ rasam utāvamam bhiyasā neśad ād u te
vṛṣā me ravo nabhasā na tanyatur ugreṇa te vacasā bādha ād u te
ahaṃ tam asya nṛbhir agrabham rasaṃ tamasa iva jyotir ud etu sūryaḥ
cakṣuṣā te cakṣur hanmi viṣeṇa hanmi te viṣam
ahe mriyasva mā jīvīḥ pratyag abhy etu tvā viṣam
kairāta pṛśna upatṛṇya babhra ā me śṛṇutāsitā alīkāḥ
mā me sakhyuḥ stāmānam api ṣṭhātāśrāvayanto ni viṣe ramadhvam
asitasya taimātasya babhror apodakasya ca
sātrāsāhasyāhaṃ manyor ava jyām iva dhanvano vi muñcāmi rathāṃ iva
āligī ca viligī ca pitā ca matā ca
vidma vaḥ sarvato bandhv arasāḥ kiṃ kariṣyatha
urugūlāyā duhitā jātā dāsy asiknyā
prataṅkaṃ dadruṣīṇāṃ sarvāsām arasam viṣam
karṇā śvāvit tad abravīd girer avacarantikā
yāḥ kāś cemāḥ khanitrimās tāsām arasatamaṃ viṣam
tābuvaṃ na tābuvaṃ na ghet tvam asi tābuvam
tābuvenārasaṃ viṣam
tastuvaṃ na tastuvaṃ na ghet tvam asi tastuvam
tastuvenārasaṃ viṣam
suparṇas tvānv avindat sūkaras tvākhanan nasā
dipsauṣadhe tvaṃ dipsantam ava kṛtyākṛtaṃ jahi
ava jahi yātudhānān ava kṛtyākṛtaṃ jahi
atho yo asmān dipsati tam u tvaṃ jahy oṣadhe
riśyasyeva parīśāsaṃ parikṛtya pari tvacaḥ
kṛtyāṃ kṛtyākṛte devā niṣkam iva prati muñcata
punaḥ kṛtyāṃ kṛtyākṛte hastagṛhya parā ṇaya
samakṣam asmā ā dhehi yathā kṛtyākṛtam hanat
kṛtyāḥ santu kṛtyākṛte śapathaḥ śapathīyate
sukho ratha iva vartatāṃ kṛtyā kṛtyākṛtaṃ punaḥ
yadi strī yadi vā pumān kṛtyāṃ cakāra pāpmane
tām u tasmai nayāmasy aśvam ivāśvābhidhānyā
yadi vāsi devakṛtā yadi vā puruṣaiḥ kṛtā
tāṃ tvā punar ṇayāmasīndreṇa sayujā vayam
agne pṛtanāṣāṭ pṛtanāḥ sahasva
punaḥ kṛtyāṃ kṛtyākṛte pratiharaṇena harāmasi
kṛtavyadhani vidhya taṃ yaś cakāra tam ij jahi
na tvām acakruṣe vayaṃ vadhāya saṃ śiśīmahi
putra iva pitaraṃ gacha svaja ivābhiṣṭhito daśa
bandham ivāvakrāmī gacha kṛtye kṛtyākṛtaṃ punaḥ
ud eṇīva vāraṇy abhiskandaṃ mṛgīva
kṛtyā kartāram ṛchatu
iṣvā ṛjīyaḥ patatu dyāvāpṛthivī taṃ prati
sā taṃ mṛgam iva gṛhṇātu kṛtyā kṛtyākṛtaṃ punaḥ
agnir ivaitu pratikūlam anukūlam ivodakam
sukho ratha iva vartatāṃ kṛtyā kṛtyākṛtaṃ punaḥ
ekā ca me daśa ca me 'pavaktāra oṣadhe
ṛtajāta ṛtāvari madhu me madhulā karaḥ
dve ca me viṃśatiś ca me 'pavaktāra oṣadhe
ṛtajāta ṛtāvari madhu me madhulā karaḥ
tisraś ca me triṃśac ca me 'pavaktāra oṣadhe
ṛtajāta ṛtāvari madhu me madhulā karaḥ
catasraś ca me catvāriṃśac ca me 'pavaktāra oṣadhe
ṛtajāta ṛtāvari madhu me madhulā karaḥ
pañca ca me pañcāśac ca me 'pavaktāra oṣadhe
ṛtajāta ṛtāvari madhu me madhulā karaḥ
ṣaṭ ca me ṣaṣṭiś ca me 'pavaktāra oṣadhe
ṛtajāta ṛtāvari madhu me madhulā karaḥ
sapta ca me saptatiś ca me 'pavaktāra oṣadhe
ṛtajāta ṛtāvari madhu me madhulā karaḥ
aṣṭa ca me 'śītiś ca me 'pavaktāra oṣadhe
ṛtajāta ṛtāvari madhu me madhulā karaḥ
nava ca me navatiś ca me 'pavaktāra oṣadhe
ṛtajāta ṛtāvari madhu me madhulā karaḥ
daśa ca me śataṃ ca me 'pavaktāra oṣadhe
ṛtajāta ṛtāvari madhu me madhulā karaḥ
śataṃ ca me sahasraṃ cāpavaktāra oṣadhe
ṛtajāta ṛtāvari madhu me madhulā karaḥ
yady ekavṛṣo 'si sṛjāraso 'si
yadi dvivṛṣo 'si sṛjāraso 'si
yadi trivṛso 'si sṛjāraso 'si
yadi caturvṛṣo 'si sṛjāraso 'si
yadi pañcavṛṣo 'si sṛjāraso 'si
yadi ṣaḍvṛṣo 'si sṛjāraso 'si
yadi saptavṛṣo 'si sṛjāraso 'si
yady aṣṭavṛṣo 'si sṛjāraso 'si
yadi navavṛṣo 'si sṛjāraso 'si
yadi daśavṛṣo 'si sṛjāraso 'si
yady ekādaśo 'si so 'podako 'si
te 'vadan prathamā brahmakilbiṣe 'kūpāraḥ salilo mātariśvā
vīḍuharās tapa ugraṃ mayobhūr āpo devīḥ prathamajā ṛtasya
somo rājā prathamo brahmajāyāṃ punaḥ prāyachad ahṛṇīyamānaḥ
anvartitā varuṇo mitra āsīd agnir hotā hastagṛhyā nināya
hastenaiva grāhya ādhir asyā brahmajāyeti ced avocat
na dūtāya praheyā tastha eṣā tathā rāṣṭraṃ gupitaṃ kṣatriyasya
yām āhus tārakaiṣā vikeśīti duchunāṃ grāmam avapadyamānām
sā brahmajāyā vi dunoti rāṣṭraṃ yatra prāpādi śaśa ulkuṣīmān
brahmacārī carati veviṣad viṣaḥ sa devānāṃ bhavaty ekam aṅgam
tena jāyām anv avindad bṛhaspatiḥ somena nītāṃ juhvaṃ na devāḥ
devā vā etasyām avadanta pūrve saptaṛṣayas tapasā ye niṣeduḥ
bhīmā jāyā brāhmaṇasyāpanītā durdhāṃ dadhāti parame vyoman
ye garbhā avapadyante jagad yac cāpalupyate
vīrā ye tṛhyante mitho brahmajāyā hinasti tān
uta yat patayo daśa striyāḥ pūrve abrāhmaṇāḥ
brahmā ced dhastam agrahīt sa eva patir ekadhā
brāhmaṇa eva patir na rājanyo na vaiśyaḥ
tat sūryaḥ prabruvann eti pañcabhyo mānavebhyaḥ
punar vai devā adaduḥ punar manuṣyā adaduḥ
rājānaḥ satyaṃ gṛhṇānā brahmajāyāṃ punar daduḥ
punardāya brahmajāyāṃ kṛtvā devair nikilbiṣam
ūrjaṃ pṛthivyā bhaktvorugāyam upāsate
nāsya jāyā śatavāhī kalyāṇī talpam ā śaye
yasmin rāṣṭre nirudhyate brahmajāyācittyā
na vikarṇaḥ pṛthuśirās tasmin veśmani jāyate
yasmin rāṣṭre nirudhyate brahmajāyācittyā
nāsya kṣattā niṣkagrīvaḥ sūnānām ety agrataḥ
yasmin rāṣṭre nirudhyate brahmajāyācittyā
nāsya śvetaḥ kṛṣṇakarṇo dhuri yukto mahīyate
yasmin rāṣṭre nirudhyate brahmajāyācittyā
nāsya kṣetre puṣkariṇī nāṇḍīkaṃ jāyate bisam
yasmin rāṣṭre nirudhyate brahmajāyācittyā
nāsmai pṛśniṃ vi duhanti ye 'syā doham upāsate
yasmin rāṣṭre nirudhyate brahmajāyācittyā
nāsya dhenuḥ kalyāṇī nānaḍvānt sahate dhuram
vijānir yatra brahmaṇo rātriṃ vasati pāpayā
naitāṃ te devā adadus tubhyaṃ nṛpate attave
mā brāhmaṇasya rājanya gāṃ jighatso anādyām
akṣadrugdho rājanyaḥ pāpa ātmaparājitaḥ
sa brāhmaṇasya gām adyād adya jīvāni mā śvaḥ
āviṣṭitāghaviṣā pṛdākūr iva carmaṇā
sā brāhmaṇasya rājanya tṛṣṭaiṣā gaur anādyā
nir vai kṣatraṃ nayati hanti varco 'gnir ivārabdho vi dunoti sarvam
yo brāhmaṇaṃ manyate annam eva sa viṣasya pibati taimātasya
ya enaṃ hanti mṛduṃ manyamāno devapīyur dhanakāmo na cittāt
saṃ tasyendro hṛdaye 'gnim indhe ubhe enaṃ dviṣṭo nabhasī carantam
na brāhmaṇo hiṃsitavyo 'gniḥ priyatanor iva
somo hy asya dāyāda indro asyābhiśastipāḥ
śatāpāṣṭhāṃ ni girati tāṃ na śaknoti niḥkhidam
annaṃ yo brahmaṇām malvaḥ svādv admīti manyate
jihvā jyā bhavati kulmalaṃ vāṅ nāḍīkā dantās tapasābhidigdhāḥ
tebhir brahmā vidhyati devapīyūn hṛdbalair dhanurbhir devajūtaiḥ
tīkṣṇeṣavo brāhmaṇā hetimanto yām asyanti śaravyāṃ na sā mṛṣā
anuhāya tapasā manyunā cota durād ava bhindanty enam
ye sahasram arājann āsan daśaśatā uta
te brāhmaṇasya gāṃ jagdhvā vaitahavyāḥ parābhavan
gaur eva tān hanyamānā vaitahavyāṃ avātirat
ye kesaraprābandhāyāś caramājām apeciran
ekaśataṃ tā janatā yā bhūmir vyadhūnuta
prajāṃ hiṃsitvā brāhmaṇīm asaṃbhavyaṃ parābhavan
devapīyuś carati martyeṣu garagīrṇo bhavaty asthibhūyān
yo brāhmaṇaṃ devabandhuṃ hinasti na sa pitṛyāṇam apy eti lokam
agnir vai naḥ padavāyaḥ somo dāyāda ucyate
hantābhiśastendras tathā tad vedhaso viduḥ
iṣur iva digdhā nṛpate pṛdākūr iva gopate
sā brāhmaṇasyeṣur ghorā tayā vidhyati pīyataḥ
atimātram avardhanta nod iva divam aspṛśan
bhṛguṃ hiṃsitvā sṛñjayā vaitahavyāḥ parābhavan
ye bṛhatsāmānam āṅgirasam ārpayan brāhmaṇaṃ janāḥ
petvas teṣām ubhayādam avis tokāny āvayat
ye brāhmaṇaṃ pratyaṣṭhīvan ye vāsmiñ chulkam īṣire
asnas te madhye kulyāyāḥ keśān khādanta āsate
brahmagavī pacyamānā yāvat sābhi vijaṅgahe
tejo rāṣṭrasya nir hanti na vīro jāyate vṛṣā
krūram asyā āśasanaṃ tṛṣṭaṃ piśitam asyate
kṣīraṃ yad asyāḥ pīyate tad vai pitṛṣu kilbiṣam
ugro rājā manyamāno brāhmaṇaṃ yo jighatsati
parā tat sicyate rāṣṭraṃ brāhmaṇo yatra jīyate
aṣṭāpadī caturakṣī catuḥśrotrā caturhanuḥ
dvyāsyā dvijihvā bhūtvā sā rāṣṭram ava dhūnute brahmajyasya
tad vai rāṣṭram ā sravati nāvaṃ bhinnām ivodakam
brahmāṇaṃ yatra hiṃsanti tad rāṣṭraṃ hanti duchunā
taṃ vṛkṣā apa sedhanti chāyāṃ no mopa gā iti
yo brāhmaṇasya sad dhanam abhi nārada manyate
viṣam etad devakṛtaṃ rājā varuṇo 'bravīt
na brāhmaṇasya gāṃ jagdhvā rāstre jāgāra kaś cana
navaiva tā navatayo yā bhūmir vyadhūnuta
prajāṃ hiṃsitvā brāhmaṇīm asaṃbhavyaṃ parābhavan
yām mṛtāyānubadhnanti kūdyaṃ padayopanīm
tad vai brahmajya te devā upastaraṇam abruvan
aśrūṇi kṛpamānasya yāni jītasya vāvṛtuḥ
taṃ vai brahmajya te devā apāṃ bhāgam adhārayan
yena mṛtaṃ snapayanti śmaśrūṇi yenondate
taṃ vai brahmajya te devā apāṃ bhāgam adhārayan
na varṣaṃ maitrāvaruṇaṃ brahmajyam abhi varṣati
nāsmai samitiḥ kalpate na mitraṃ nayate vaśam
uccairghoṣo dundubhiḥ satvanāyan vānaspatyaḥ saṃbhṛta usṛiyābhiḥ
vācaṃ kṣuṇuvāno damayant sapatnānt siṃha iva jeṣyann abhi taṃstanīhi
siṃha ivāstānīd druvayo vibaddho 'bhikrandann ṛṣabho vāsitām iva
vṛṣā tvaṃ vadhrayas te sapatnā aindras te śuṣmo abhimātiṣāhaḥ
vṛṣeva yūthe sahasā vidāno gavyann abhi ruva saṃdhanājit
śucā vidhya hṛdayaṃ pareṣāṃ hitvā grāmān pracyutā yantu śatravaḥ
saṃjayan pṛtanā ūrdhvamāyur gṛhyā gṛhṇāno bahudhā vi cakṣva
daivīṃ vācaṃ dundubha ā gurasva vedhāḥ śatrūṇām upa bharasva vedaḥ
dundubher vācaṃ prayatāṃ vadantīm āśṛṇvatī nāthitā ghoṣabuddhā
nārī putraṃ dhāvatu hastagṛhyāmitrī bhītā samare vadhānām
pūrvo dundubhe pra vadāsi vācaṃ bhūmyāḥ pṛṣṭhe vada rocamānaḥ
amitrasenām abhijañjabhāno dyumad vada dundubhe sūnṛtāvat
antareme nabhasī ghoṣo astu pṛthak te dhvanayo yantu śībham
abhi kranda stanayotpipānaḥ ślokakṛn mitratūryāya svardhī
dhībhiḥ kṛtaḥ pra vadāti vācam ud dharṣaya satvanām āyudhāni
indramedī satvano ni hvayasva mitrair amitrāṃ ava jaṅghanīhi
saṃkrandanaḥ pravado dhṛṣṇuṣeṇaḥ pravedakṛd bahudhā grāmaghoṣī
śriyo vanvano vayunāni vidvān kīrtim bahubhyo vi hara dvirāje
śreyaḥketo vasujit sahīyānt saṃgrāmajit saṃśito brahmaṇāsi
aṃśūn iva grāvādhiṣavaṇe adrir gavyan dundubhe'dhi nṛtya vedaḥ
śatrūṣāṇ nīṣād abhimātiṣāho gaveṣaṇaḥ sahamāna udbhit
vāgvīva mantraṃ pra bharasva vācam sāṃgrāmajityāyeṣam ud vadeha
acyutacyut samado gamiṣṭho mṛdho jetā puraetāyodhyaḥ
indreṇa gupto vidathā nicikyad dhṛddyotano dviṣatāṃ yāhi śībham
vihṛdayaṃ vaimanasyaṃ vadāmitreṣu dundubhe
vidveṣaṃ kaśmaśaṃ bhayam amitreṣu ni dadhmasy ava enān dundubhe jahi
udvepamānā manasā cakṣuṣā hṛdayena ca
dhāvantu bibhyato 'mitrāḥ pratrāsenājye hute
vānaspatyaḥ saṃbhṛta usriyābhir viśvagotryaḥ
pratrāsam amitrebhyo vadājyenābhighāritaḥ
yathā mṛgāḥ saṃvijanta āraṇyāḥ puruṣād adhi
eva tvaṃ dundubhe 'mitrān abhi kranda pra trāsayātho cittāni mohaya
yathā vṛkād ajāvayo dhāvanti bahu bibhyatīḥ
eva tvaṃ dundubhe 'mitrān abhi kranda pra trāsayātho cittāni mohaya
yathā śyenāt patatriṇaḥ saṃvijante ahardivi siṃhasya stanathor yathā
eva tvaṃ dundubhe 'mitrān abhi kranda pra trāsayātho cittāni mohaya
parāmitrān dundubhinā hariṇasyājinena ca
sarve devā atitrasan ye saṃgrāmasyeṣate
yair indraḥ prakrīḍate padghoṣaiś chāyayā saha
tair amitrās trasantu no 'mī ye yanty anīkaśaḥ
jyāghoṣā dundubhayo 'bhi krośantu yā diśaḥ
senāḥ parājitā yatīr amitrāṇām anīkaśaḥ
āditya cakṣur ā datsva marīcayo 'nu dhāvata
patsaṅginīr ā sajantu vigate bāhuvīrye
yūyam ugrā marutaḥ pṛśnimātara indreṇa yujā pra mṛnīta śatrūn
somo rājā varuṇo rājā mahādeva uta mṛtyur indraḥ
etā devasenāḥ sūryaketavaḥ sacetasaḥ
amitrān no jayantu svāhā
agnis takmānam apa bādhatām itaḥ somo grāvā varuṇaḥ pūtadakṣāḥ
vedir barhiḥ samidhaḥ śośucānā apa dveṣāṃsy amuyā bhavantu
ayaṃ yo viśvān haritān kṛṇoṣy ucchocayann agnir ivābhidunvan
adhā hi takmann araso hi bhūyā adhā nyaṅṅ adharān vā parehi
yaḥ paruṣaḥ pāruṣeyo 'vadhvaṃsa ivāruṇaḥ
takmānaṃ viśvadhāvīryādharāñcaṃ parā suvā
adharāñcam pra hiṇomi namaḥ kṛtvā takmane
śakambharasya muṣṭihā punar etu mahāvṛṣān
oko asya mūjavanta oko asya mahāvṛṣāḥ
yāvaj jātas takmaṃs tāvān asi balhikeṣu nyocaraḥ
takman vyāla vi gada vyaṅga bhūri yāvaya
dāsīṃ niṣṭakvarīm icha tām vajreṇa sam arpaya
takman mūjavato gacha balhikān vā parastarām
śūdrām icha prapharvyaṃ tāṃ takman vīva dhūnuhi
mahāvṛṣān mūjavato bandhv addhi paretya
praitāni takmane brūmo anyakṣetrāṇi vā imā
anyakṣetre na ramase vaśī san mṛḍayāsi naḥ
abhūd u prārthas takmā sa gamiṣyati balhikān
yat tvaṃ śīto 'tho rūraḥ saha kāsāvepayaḥ
bhīmās te takman hetayas tābhiḥ sma pari vṛṅgdhi naḥ
mā smaitānt sakhīn kuruthā balāsaṃ kāsam udyugam
mā smāto'rvāṅ aiḥ punas tat tvā takmann upa bruve
takman bhrātrā balāsena svasrā kāsikayā saha
pāpmā bhrātṛvyeṇa saha gachāmum araṇaṃ janam
tṛtīyakaṃ vitṛtīyaṃ sadandim uta śāradam
takmānaṃ śītaṃ rūraṃ graiṣmaṃ nāśaya vārṣikam
gandhāribhyo mūjavadbhyo 'ṅgebhyo magadhebhyaḥ
praiṣyan janam iva śevadhiṃ takmānaṃ pari dadmasi
ote me dyāvāpṛthivī otā devī sarasvatī
otau ma indraś cāgniś ca krimiṃ jambhayatām iti
asyendra kumārasya krimīn dhanapate jahi
hatā viśvā arātaya ugreṇa vacasā mama
yo akṣyau parisarpati yo nāse parisarpati
datāṃ yo madhyaṃ gachati taṃ krimiṃ jambhayāmasi
sarūpau dvau virūpau dvau kṛṣṇau dvau rohitau dvau
babhruś ca babhrukarṇaś ca gṛdhraḥ kokaś ca te hatāḥ
ye krimayaḥ śitikakṣā ye kṛṣṇāḥ śitibāhavaḥ
ye ke ca viśvarūpās tān krimīn jambhayāmasi
ut purastāt sūrya eti viśvadṛṣṭo adṛṣṭahā
dṛṣṭāṃś ca ghnann adṛṣṭāṃś ca sarvāṃś ca pramṛṇan krimīn
yevāṣāsaḥ kaṣkaṣāsa ejatkāḥ śipavitnukāḥ
dṛṣṭaś ca hanyatāṃ krimir utādṛṣṭaś ca hanyatām
hato yevāṣaḥ krimīṇāṃ hato nadanimota
sarvān ni maṣmaṣākaraṃ dṛṣadā khalvāṃ iva
triśīrṣāṇaṃ trikakudaṃ krimiṃ sāraṅgam arjunam
śṛṇāmy asya pṛṣṭīr api vṛścāmi yac chiraḥ
atrivad vaḥ krimayo hanmi kaṇvavaj jamadagnivat
agastyasya brahmaṇā saṃ pinaṣmy ahaṃ krimīn
hato rājā krimīṇām utaiṣāṃ sthapatir hataḥ
hato hatamātā krimir hatabhrātā hatasvasā
hatāso asya veśaso hatāsaḥ pariveśasaḥ
atho ye kṣullakā iva sarve te krimayo hatāḥ
sarveṣāṃ ca krimīṇāṃ sarvāsāṃ ca krimīnām
bhinadmy aśmanā śiro dahāmy agninā mukham
savitā prasavānām adhipatiḥ sa māvatu
asmin brahmaṇy asmin karmaṇy asyāṃ purodhāyām asyām pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
agnir vanaspatīnām adhipatiḥ sa māvatu
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
dyāvāpṛthivī dātṝṇām adhipatiḥ sa māvatu
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
varuṇo 'pām adhipatiḥ sa māvatu
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
mitrāvaruṇau vṛṣṭyādhipatī tau māvatām
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
marutaḥ parvatānām adhipatayas te māvantu
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
somo vīrudhām adhipatiḥ sa māvatu
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
vāyur antarikṣasyādhipatiḥ sa māvatu
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
sūryaś cakṣuṣām adhipatiḥ sa māvatu
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
candramā nakṣatrāṇām adhipatiḥ sa māvatu
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
indro divo 'dhipatiḥ sa māvatu
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
marutāṃ pitā paśūnām adhipatiḥ sa māvatu
asmin brahmaṇy asmin karmaṇy asyām purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
mṛtyuḥ prajānām adhipatiḥ sa māvatu
asmin brahmaṇy asmin karmaṇy asyām purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
yamaḥ pitṝṇām adhipatiḥ sa māvatu
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
pitaraḥ pare te māvantu
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
tatā avare te māvantu
asmin brahmaṇy asmin karmaṇy asyāṃ purodhāyām asyāṃ pratisṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
tatas tatāmahās te māvantu
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ
cittyām asyām ākūtyām asyām āśiṣy asyāṃ devahūtyāṃ svāhā
parvatād divo yoner aṅgādaṅgāt samābhṛtam
śepo garbhasya retodhāḥ sarau parṇam ivā dadhat
yatheyaṃ pṛthivī mahī bhūtānāṃ garbham ādadhe
evā dadhāmi te garbhaṃ tasmai tvām avase huve
garbhaṃ dhehi sinīvāli garbhaṃ dhehi sarasvati
garbhaṃ te aśvinobhā dhattāṃ puṣkarasrajā
garbhaṃ te mitrāvaruṇau garbham devo bṛhaspatiḥ
garbhaṃ ta indraś cāgniś ca garbhaṃ dhātā dadhātu te
viṣṇur yoniṃ kalpayatu tvaṣṭā rūpāṇi piṃśatu
ā siñcatu prajāpatir dhātā garbhaṃ dadhātu te
yad veda rājā varuṇo yad vā devī sarasvatī
yad indro vṛtrahā veda tad garbhakaraṇaṃ piba
garbho asy oṣadhīnāṃ garbho vanaspatīnām
garbho viśvasya bhūtasya so agne garbham eha dhāḥ
adhi skanda vīrayasva garbham ā dhehi yonyām
vṛṣāsi vṛṣṇyāvan prajāyai tvā nayāmasi
vi jihīṣva bārhatsāme garbhas te yonim ā śayām
aduṣ ṭe devāḥ putraṃ somapā ubhayāvinam
dhātaḥ śreṣṭhena rūpeṇāsyā nāryā gavīnyoḥ
pumāṃsaṃ putram ā dhehi daśame māsi sūtave
tvaṣṭaḥ śreṣṭhena rūpeṇāsyā nāryā gavīnyoḥ
pumāṃsaṃ putram ā dhehi daśame māsi sūtave
savitaḥ śreṣṭhena rūpeṇāsyā nāryā gavīnyoḥ
pumāṃsaṃ putram ā dhehi daśame māsi sūtave
prajāpate śreṣṭhena rūpeṇāsyā nāryā gavīnyoḥ
pumāṃsaṃ putram ā dhehi daśame māsi sūtave
yajūṃṣi yajñe samidhaḥ svāhāgniḥ pravidvān iha vo yunaktu
yunaktu devaḥ savitā prajānann asmin yajñe mahiṣaḥ svāhā
indra ukthāmadāny asmin yajñe pravidvān yunaktu suyujaḥ svāhā
praiṣā yajñe nividaḥ svāhā śiṣṭāḥ patnībhir vahateha yuktāḥ
chandāṃsi yajñe marutaḥ svāhā māteva putraṃ pipṛteha yuktāḥ
eyam agan barhiṣā prokṣaṇībhir yajñaṃ tanvānāditiḥ svāhā
viṣṇur yunaktu bahudhā tapāṃsy asmin yajñe suyujaḥ svāhā
tvaṣṭā yunaktu bahudhā nu rūpā asmin yajñe yunaktu suyujaḥ svāhā
bhago yunaktvāśiṣo nv asmā asmin yajñe pravidvān yunaktu suyujaḥ svāhā
somo yunaktu bahudhā payāṃsy asmin yajñe suyujaḥ svāhā
indro yunaktu bahudhā payāṃsy asmin yajñe suyujaḥ svāhā
aśvinā brahmaṇā yātam arvāñcau vaṣaṭkāreṇa yajñaṃ vardhayantau
bṛhaspate brahmaṇā yāhy arvāṅ yajño ayaṃ svar idaṃ yajamānāya svāhā
ūrdhvā asya samidho bhavanty ūrdhvā śukrā śocīṣy agneḥ
dyumattamā supratīkaḥ sasūnus tanūnapād asuro bhūripāṇiḥ
devo deveṣu devaḥ patho anakti madhvā ghṛtena
madhvā yajñam nakṣati praiṇāno narāśaṃso agniḥ sukṛd devaḥ savitā viśvavāraḥ
achāyam eti śavasā ghṛtā cid īdāno vahnir namasā
agniḥ sruco adhvareṣu prayakṣu sa yakṣad asya mahimānam agneḥ
tarī mandrāsu prayakṣu vasavaś cātiṣṭhan vasudhātaraś ca
dvāro devīr anv asya viśve vrataṃ rakṣanti viśvahā
uruvyacasāgner dhāmnā patyamāne
ā suṣvayantī yajate upāke uṣāsānaktemaṃ yajñam avatām adhvaram naḥ
daivā hotāra ūrdhvam adhvaraṃ no 'gner jihvayābhi gṛnata gṛnatā naḥ sviṣṭaye
tisro devīr barhir edaṃ sadantām iḍā sarasvatī mahī bhāratī gṛṇānā
tan nas turīpam adbhutaṃ purukṣu
deva tvaṣṭā rāyas poṣaṃ vi ṣya nābhim asya
vanaspate 'va sṛjā rarāṇaḥ
tmanā devebhyo agnir havyaṃ śamitā svadayatu
agne svāhā kṛṇuhi jātavedaḥ
indrāya yajñaṃ viśve devā havir idaṃ juṣantām
nava prāṇān navabhiḥ saṃ mimīte dīrghāyutvāya śataśāradāya
harite trīṇi rajate trīṇy ayasi trīṇi tapasāviṣṭitāni
agniḥ sūryaś candramā bhūmir āpo dyaur antarikṣaṃ pradiśo diśaś ca
ārtavā ṛtubhiḥ saṃvidānā anena mā trivṛtā pārayantu
trayaḥ poṣās trivṛti śrayantām anaktu pūṣā payasā ghṛtena
annasya bhūmā puruṣasya bhūmā bhūmā paśūnāṃ ta iha śrayantām
imam ādityā vasunā sam ukṣatemam agne vardhaya vavṛdhānaḥ
imam indra saṃ sṛja vīryeṇāsmin trivṛc chrayatāṃ poṣayiṣṇu
bhūmiṣ ṭvā pātu haritena viśvabhṛd agniḥ pipartv ayasā sajoṣāḥ
vīrudbhiṣ ṭe arjunaṃ saṃvidānaṃ dakṣaṃ dadhātu sumanasyamānam
tredhā jātam janmanedaṃ hiraṇyam agner ekaṃ priyatamaṃ babhūva somasyaikaṃ hiṃsitasya parāpatat
apām ekaṃ vedhasāṃ reta āhus tat te hiraṇyaṃ trivṛd astv āyuṣe
tryāyuṣaṃ jamadagneḥ kaśyapasya tryāyuṣam
tredhāmṛtasya cakṣaṇaṃ trīṇy āyūṃṣi te 'karam
trayaḥ suparṇās trivṛtā yad āyann ekākṣaram abhisaṃbhūya śakrāḥ
praty auhan mṛtyum amṛtena sākam antardadhānā duritāni viśvā
divas tvā pātu haritaṃ madhyāt tvā pātv arjunam
bhūmyā ayasmayaṃ pātu prāgād devapurā ayam
imās tisro devapurās tās tvā rakṣantu sarvataḥ
tās tvaṃ bibhrad varcasvy uttaro dviṣatāṃ bhava
puraṃ devānām amṛtaṃ hiraṇyam ya ābedhe prathamo devo agre
tasmai namo daśa prācīḥ kṛṇomy anu manyatāṃ trivṛd ābadhe me
ā tvā cṛtatv aryamā pūṣā bṛhaspatiḥ
aharjātasya yan nāma tena tvāti cṛtāmasi
ṛtubhiṣ ṭvārtavair āyuṣe varcase tvā
saṃvatsarasya tejasā tena saṃhanu kṛṇmasi
ghṛtād ulluptam madhunā samaktaṃ bhūmidṛṃham acyutam pārayiṣṇu
bhindat sapatnān adharāṃś ca kṛṇvad ā mā roha mahate saubhagāya
purastād yukto vaha jātavedo 'gne viddhi kriyamāṇam yathedam
tvaṃ bhiṣag bheṣajasyāsi kartā tvayā gām aśvaṃ puruṣaṃ sanema
tathā tad agne kṛṇu jātavedo viśvebhir devaiḥ saha saṃvidānaḥ
yo no dideva yatamo jaghāsa yathā so asya paridhiṣ patāti
yathā so asya paridhiṣ patāti tathā tad agne kṛṇu jātavedaḥ
viśvebhir devair saha saṃvidānaḥ
akṣyau ni vidhya hṛdayaṃ ni vidhya jihvāṃ ni tṛnddhi pra dato mṛṇīhi
piśāco asya yatamo jaghāsāgne yaviṣṭha prati śṛṇīhi
yad asya hṛtaṃ vihṛtaṃ yat parābhṛtam ātmano jagdhaṃ yatamat piśācaiḥ
tad agne vidvān punar ā bhara tvaṃ śarīre māṃsam asum erayāmaḥ
āme supakve śabale vipakve yo mā piśāco aśane dadambha
tad ātmanā prajayā piśācā vi yātayantām agado 'yam astu
kṣire mā manthe yatamo dadambhākṛṣṭapacye aśane dhānye yaḥ
tad ātmanā prajayā piśācā vi yātayantām agado 'yam astu
apāṃ mā pāne yatamo dadambha kravyād yātūnām śayane śayānam
tad ātmanā prajayā piśācā vi yātayantām agado 'yam astu
divā mā naktaṃ yatamo dadambha kravyād yātūnām śayane śayānam
tad ātmanā prajayā piśācā vi yātayantām agado 'yam astu
kravyādam agne rudhiraṃ piśācaṃ manohanaṃ jahi jātavedaḥ
tam indro vājī vajreṇa hantu chinattu somaḥ śiro asya dhṛṣṇuḥ
sanād agne mṛṇasi yātudhānān na tvā rakṣāṃsi pṛtanāsu jigyuḥ
sahamūrān anu daha kravyādo mā te hetyā mukṣata daivyāyāḥ
samāhara jātavedo yad dhṛtaṃ yat parābhṛtam
gātrāṇy asya vardhantām aṃśur ivā pyāyatām ayam
somasyeva jātavedo aṃśur ā pyāyatām ayam
agne virapśinaṃ medhyam ayakṣmaṃ kṛṇu jīvatu
etās te agne samidhaḥ piśācajambhanīḥ
tās tvaṃ juṣasva prati cainā gṛhāṇa jātavedaḥ
tārṣṭāghīr agne samidhaḥ prati gṛhṇāhy arciṣā
jahātu kravyād rūpaṃ yo asya māṃsaṃ jihīrṣati
āvatas ta āvataḥ parāvatas ta āvataḥ
ihaiva bhava mā nu gā mā pūrvān anu gāḥ pitṝn asuṃ badhnāmi te dṛḍham
yat tvābhiceruḥ puruṣaḥ svo yad araṇo janaḥ
unmocanapramocane ubhe vācā vadāmi te
yad dudrohitha śepiṣe striyai puṃse acittyā
unmocanapramocane ubhe vācā vadāmi te
yat enaso mātṛkṛtāc cheṣe pitṛkṛtāc ca yat
unmocanapramocane ubhe vācā vadāmi te
yat te mātā yat te pitā jamir bhrātā ca sarjataḥ
pratyak sevasva bheṣajaṃ jaradaṣṭiṃ kṛṇomi tvā
ihaidhi puruṣa sarveṇa manasā saha
dūtau yamasya mānu gā adhi jīvapurā ihi
anuhūtaḥ punar ehi vidvān udayanaṃ pathaḥ
ārohaṇam ākramaṇaṃ jīvatojīvato 'yanam
mā bibher na mariṣyasi jaradaṣṭiṃ kṛṇomi tvā
nir avocam ahaṃ yakṣmam aṅgebhyo aṅgajvaraṃ tava
aṅgabhedo aṅgajvaro yaś ca te hṛdayāmayaḥ
yakṣmaḥ śyena iva prāpaptad vacā sāḍhaḥ parastarām
ṛṣī bodhapratībodhāv asvapno yaś ca jāgṛviḥ
tau te prāṇasya goptārau divā naktaṃ ca jāgṛtām
ayam agnir upasadya iha sūrya ud etu te
udehi mṛtyor gambhīrāt kṛṣṇāc cit tamasas pari
namo yamāya namo astu mṛtyave namaḥ pitṛbhya uta ye nayanti
utpāraṇasya yo veda tam agniṃ puro dadhe 'smā ariṣṭatātaye
aitu prāṇa aitu mana aitu cakṣur atho balam
śarīram asya sam vidāṃ tat padbhyāṃ prati tiṣṭhatu
prāṇenāgne cakṣuṣā saṃ sṛjemaṃ sam īraya tanvā saṃ balena
vetthāmṛtasya mā nu gān mā nu bhūmigṛho bhuvat
mā te prāṇa upa dasan mo apāno 'pi dhāyi te
sūryas tvādhipatir mṛtyor udāyachatu raśmibhiḥ
iyam antar vadati jihvā baddhā paniṣpadā
tvayā yakṣmam nir avocaṃ śataṃ ropīś ca takmanaḥ
ayaṃ lokaḥ priyatamo devānām aparājitaḥ
yasmai tvam iha mṛtyave diṣṭaḥ puruṣa jajñiṣe
sa ca tvānu hvayāmasi mā purā jaraso mṛthāḥ
yāṃ te cakrur āme pātre yāṃ cakrur miśradhānye
āme māṃse kṛtyāṃ yāṃ cakruḥ punaḥ prati harāmi tām
yāṃ te cakruḥ kṛkavākāv aje vā yāṃ kurīriṇi
avyāṃ te kṛtyāṃ yām cakruḥ punaḥ prati harāmi tām
yāṃ te cakrur ekaśaphe paśūnām ubhayādati
gardabhe kṛtyāṃ yāṃ cakruḥ punaḥ prati harāmi tām
yāṃ te cakrur amūlāyāṃ valagaṃ vā narācyām
kṣetre te kṛtyāṃ yāṃ cakruḥ punaḥ prati harāmi tām
yāṃ te cakrur gārhapatye pūrvāgnāv uta duścitaḥ
śālāyāṃ kṛtyāṃ yām cakruḥ punaḥ prati harāmi tām
yāṃ te cakruḥ sabhāyāṃ yām cakrur adhidevane
akṣeṣu kṛtyāṃ yāṃ cakruḥ punaḥ prati harāmi tām
yāṃ te cakruḥ senāyāṃ yāṃ cakrur iṣvāyudhe
dundubhau kṛtyāṃ yāṃ cakruḥ punaḥ prati harāmi tām
yāṃ te kṛtyām kūpe 'vadadhuḥ śmaśāne vā nicakhnuḥ
sadmani kṛtyām yāṃ cakruḥ punaḥ prati harāmi tām
yāṃ te cakruḥ puruṣāsthe agnau saṃkasuke ca yām
mrokaṃ nirdāhaṃ kravyādaṃ punaḥ prati harāmi tām
apathenā jabhāraināṃ tāṃ pathetaḥ pra hiṇmasi
adhīro maryādhīrebhyaḥ saṃ jabhārācittyā
yaś cakāra na śaśāka kartuṃ śaśre pādam aṅgurim
cakāra bhadram asmabhyam abhago bhagavadbhyaḥ
kṛtyākṛtaṃ valaginaṃ mūlinaṃ śapatheyyam
indras taṃ hantu mahatā vadhenāgnir vidhyatv astayā
doṣo gāya bṛhad gāya dyumad dhehi
ātharvaṇa stuhi devaṃ savitāram
tam u ṣṭuhi yo antaḥ sindhau sūnuḥ
satyasya yuvānam adroghavācaṃ suśevam
sa ghā no devaḥ savitā sāviṣad amṛtāni bhūri
ubhe suṣṭutī sugātave
indrāya somam ṛtvijaḥ sunotā ca dhāvata
stotur yo vacaḥ śṛṇavad dhavaṃ ca me
ā yaṃ viśantīndavo vayo na vṛkṣam andhasaḥ
virapśin vi mṛdho jahi rakṣasvinīḥ
sunotā somapāvne somam indrāya vajriṇe
yuvā jeteśānaḥ sa puruṣṭutaḥ
pātaṃ na indrāpūṣaṇāditiḥ pāntu marutaḥ
apāṃ napāt sindhavaḥ sapta pātana pātu no viṣṇur uta dyauḥ
pātāṃ no dyāvāpṛthivī abhiṣṭaye pātu grāvā pātu somo no aṃhasaḥ
pātu no devī subhagā sarasvatī pātv agniḥ śivā ye asya pāyavaḥ
pātām no devāśvinā śubhas patī uṣāsānaktota na uruṣyatām
apāṃ napād abhihrutī gayasya cid deva tvaṣṭar vardhaya sarvatātaye
tvaṣṭā me daivyaṃ vacaḥ parjanyo brahmaṇas patiḥ
putrair bhrātṛbhir aditir nu pātu no duṣṭaraṃ trāyamāṇaṃ sahaḥ
aṃśo bhago varuṇo mitro aryamāditiḥ pāntu marutaḥ
apa tasya dveṣo gamed abhihruto yāvayac chatrum antitam
dhiye sam aśvinā prāvataṃ na uruṣyā ṇa urujmann aprayuchan
dyauṣ pitar yāvaya duchunā yā
ud enam uttaraṃ nayāgne ghṛtenāhuta
sam enaṃ varcasā sṛja prajayā ca bahuṃ kṛdhi
indremaṃ prataraṃ kṛdhi sajātānām asad vaśī
rāyas poṣeṇa saṃ sṛja jīvātave jarase naya
yasya kṛṇmo havir gṛhe tam agne vardhayā tvam
tasmai somo adhi bravad ayaṃ ca brahmaṇas patiḥ
yo 'smān brahmaṇas pate 'devo abhimanyate
sarvaṃ tam randhayāsi me yajamānāya sunvate
yo naḥ soma suśaṃsino duḥśaṃsa ādideśati
vajreṇāsya mukhe jahi sa saṃpiṣṭo apāyati
yo naḥ somābhidāsati sanābhir yaś ca niṣṭyaḥ
apa tasya balaṃ tira mahīva dyaur vadhatmanā
yena somāditiḥ pathā mitrā vā yanty adruhaḥ
tenā no 'vasā gahi
yena soma sāhantyāsurān randhayāsi naḥ
tenā no adhi vocata
yena devā asurāṇām ojāṃsy avṛṇīdhvam
tenā naḥ śarma yachata
yathā vṛkṣaṃ libujā samantaṃ pariṣasvaje
evā pari ṣvajasva māṃ yathā māṃ kāminy aso yathā man nāpagā asaḥ
yathā suparṇaḥ prapatan pakṣau nihanti bhūmyām
evā ni hanmi te mano yathā māṃ kāminy aso yathā man nāpagā asaḥ
yatheme dyāvāpṛthivī sadyaḥ paryeti sūryaḥ
evā pary emi te mano yathā māṃ kāminy aso yathā man nāpagā asaḥ
vāñcha me tanvaṃ pādau vāñchākṣyau vāñcha sakthyau
akṣyau vṛṣaṇyantyāḥ keśā māṃ te kāmena śuṣyantu
mama tvā doṣaṇiśriṣaṃ kṛṇomi hṛdayaśriṣam
yathā mama kratāv aso mama cittam upāyasi
yāsāṃ nābhir ārehaṇaṃ hṛdi saṃvananaṃ kṛtam gāvo ghṛtasya mātaro 'mūṃ saṃ vānayantu me
pṛthivyai śrotrāya vanaspatibhyo 'gnaye 'dhipataye svāhā
prāṇāyāntarikṣāya vayobhyo vāyave 'dhipataye svāhā
dive cakṣuṣe nakṣatrebhyaḥ sūryāyādhipataye svāhā
śamīm aśvattha ārūḍhas tatra puṃsuvanaṃ kṛtam
tad vai putrasya vedanaṃ tat strīṣv ā bharāmasi
puṃsi vai reto bhavati tat striyām anu ṣicyate
tad vai putrasya vedanaṃ tat prajāpatir abravīt
prajāpatir anumatiḥ sinīvāly acīkḷpat
straiṣūyam anyatra dadhat pumāṃsam u dadhat iha
pari dyām iva sūryo 'hīnāṃ janimāgamam
rātrī jagad ivānyad dhaṃsāt tenā te vāraye viṣam
yad brahmabhir yad ṛṣibhir yad devair viditaṃ purā
yad bhūtaṃ bhavyam āsanvat tenā te vāraye viṣam
madhvā pṛñce nadyaḥ parvatā girayo madhu
madhu paruṣṇī śīpālā śam āsne astu śaṃ hṛde
namo devavadhebhyo namo rājavadhebhyaḥ
atho ye viśyānāṃ vadhās tebhyo mṛtyo namo 'stu te
namas te adhivākāya parāvākāya te namaḥ
sumatyai mṛtyo te namo durmatyai te idaṃ namaḥ
namas te yātudhānebhyo namas te bheṣajebhyaḥ
namas te mṛtyo mūlebhyo brāhmaṇebhya idaṃ namaḥ
asthisraṃsaṃ parusraṃsam āsthitam hṛdayāmayam
balāsaṃ sarvaṃ nāśayāṅgeṣṭhā yaś ca parvasu
nir balāsaṃ balāsinaḥ kṣiṇomi muṣkaraṃ yathā
chinadmy asya bandhanaṃ mūlam urvārvā iva
nir balāsetaḥ pra patāśuṅgaḥ śiśuko yathā
atho ita iva hāyano 'pa drāhy avīrahā
uttamo asy oṣadhīnāṃ tava vṛkṣā upastayaḥ
upastir astu so 'smākaṃ yo asmāṃ abhidāsati
sabandhuś cāsabandhuś ca yo asmāṃ abhidāsati
teṣāṃ sā vṛkṣāṇām ivāhaṃ bhūyāsam uttamaḥ
yathā soma oṣadhīnām uttamo haviṣāṃ kṛtaḥ
talāśā vṛkṣāṇām ivāhaṃ bhūyāsam uttamaḥ
ābayo anābayo rasas ta ugra ābayo
ā te karambham admasi
vihahlo nāma te pitā madāvatī nāma te mātā
sa hina tvam asi yas tvam ātmānam āvayaḥ
tauvilike 'velayāvāyam ailaba ailayīt
babhruś ca babhrukarṇaś cāpehi nir āla
alasālāsi pūrva silāñjālāsy uttarā
nīlāgalasāla
yatheyam pṛthivī mahī bhūtānāṃ garbham ādadhe
evā te dhriyatāṃ garbho anu sūtuṃ savitave
yatheyaṃ pṛthivī mahī dādhāremān vanaspatīn
evā te dhriyatāṃ garbho anu sūtuṃ savitave
yatheyaṃ pṛthivī mahī dādhāra parvatān girīn
evā te dhriyatāṃ garbho anu sūtuṃ savitave
yatheyaṃ pṛthivī mahī dādhāra viṣṭhitaṃ jagat
evā te dhriyatāṃ garbho anu sūtuṃ savitave
īrṣyāyā dhrājiṃ prathamāṃ prathamasyā utāparām
agniṃ hṛdayyaṃ śokaṃ taṃ te nir vāpayāmasi
yathā bhūmir mṛtamanā mṛtān mṛtamanastarā
yathota mamruṣo mana everṣyor mṛtaṃ manaḥ
ado yat te hṛdi śritaṃ manaskaṃ patayiṣṇukam
tatas ta īrṣyāṃ muñcāmi nir ūṣmāṇaṃ dṛter iva
punantu mā devajanāḥ punantu manavo dhiyā
punantu viśvā bhūtāni pavamānaḥ punātu mā
pavamānaḥ punātu mā kratve dakṣāya jīvase
atho ariṣṭatātaye
ubhābhyāṃ deva savitaḥ pavitreṇa savena ca
asmān punīhi cakṣase
agner ivāsya dahata eti śuṣmiṇa uteva matto vilapann apāyati
anyam asmad ichatu kaṃ cid avratas tapurvadhāya namo astu takmane
namo rudrāya namo astu takmane namo rājñe varuṇāya tviṣīmate
namo dive namaḥ pṛthivyai nama oṣadhībhyaḥ
ayaṃ yo abhiśocayiṣṇur viśvā rūpāṇi haritā kṛṇoṣi
tasmai te 'ruṇāya babhrave namaḥ kṛṇomi vanyāya takmane
imā yās tisraḥ pṛthivīs tāsāṃ ha bhūmir uttamā
tāsām adhi tvaco ahaṃ bheṣajaṃ sam u jagrabham
śreṣṭham asi bheṣajānāṃ vasiṣṭhaṃ vīrudhānām
somo bhaga iva yāmeṣu deveṣu varuṇo yathā
revatīr anādhṛṣaḥ siṣāsavaḥ siṣāsatha
uta stha keśadṛmhaṇīr atho ha keśavardhanīḥ
kṛṣṇaṃ niyānaṃ harayaḥ suparṇā apo vasānā divam ut patanti
ta āvavṛtrant sadanād ṛtasyād id ghṛtena pṛthivīṃ vy ūduḥ
payasvatīḥ kṛṇuthāpa oṣadhīḥ śivā yad ejathā maruto rukmavakṣasaḥ
ūrjaṃ ca tatra sumatiṃ ca pinvata yatrā naro marutaḥ siñcathā madhu
udapruto marutas tāṃ iyarta vṛṣṭir yā viśvā nivatas pṛṇāti
ejāti glahā kanyeva tunnairuṃ tundānā patyeva jāyā
sasruṣīs tad apaso divā naktaṃ ca sasruṣīḥ
vareṇyakratur aham apo devīr upa hvaye
otā āpaḥ karmaṇyā muñcantv itaḥ praṇītaye
sadyaḥ kṛṇvantv etave
devasya savituḥ save karma kṛṇvantu mānuṣāḥ
śaṃ no bhavantv apa oṣadhīḥ śivāḥ
himavataḥ pra sravanti sindhau samaha saṅgamaḥ
āpo ha mahyaṃ tad devīr dadan hṛddyotabheṣajam
yan me akṣyor ādidyota pārṣṇyoḥ prapadoś ca yat
āpas tat sarvaṃ niṣ karan bhiṣajāṃ subhiṣaktamāḥ
sindhupatnīḥ sindhurājñīḥ sarvā yā nadya sthana
datta nas tasya bheṣajaṃ tenā vo bhunajāmahai
pañca ca yāḥ pañcāśac ca saṃyanti manyā abhi
itas tāḥ sarvā naśyantu vākā apacitām iva
sapta ca yāḥ saptatiś ca saṃyanti graivyā abhi
itas tāḥ sarvā naśyantu vākā apacitām iva
nava ca yā navatiś ca saṃyanti skandhyā abhi
itas tāḥ sarvā naśyantu vākā apacitām iva
ava mā pāpmant sṛja vaśī san mṛdayāsi naḥ
ā mā bhadrasya loke pāpman dhehy avihrutam
yo naḥ pāpman na jahāsi tam u tvā jahimo vayam
pathām anu vyāvartane 'nyaṃ pāpmānu padyatām
anyatrāsman ny ucyatu sahasrākṣo amartyaḥ
yaṃ dveṣāma tam ṛchatu yam u dviṣmas tam ij jahi
devāḥ kapota iṣito yad ichan dūto nirṛtyā idam ājagāma
tasmā arcāma kṛṇavāma niṣkṛtiṃ śaṃ no astu dvipade śaṃ catuṣpade
śivaḥ kapota iṣito no astv anāgā devāḥ śakuno gṛhaṃ naḥ
agnir hi vipro juṣatām havir naḥ pari hetiḥ pakṣiṇī no vṛṇaktu
hetiḥ pakṣiṇī na dabhāty asmān āṣṭrī padaṃ kṛṇute agnidhāne
śivo gobhya uta puruṣebhyo no astu mā no devā iha hiṃsīt kapota
ṛcā kapotaṃ nudata praṇodam iṣaṃ madantaḥ pari gāṃ nayāmaḥ
saṃlobhayanto duritā padāni hitvā na ūrjaṃ pra padāt pathiṣṭhaḥ
parīme 'gnim arṣata parīme gām aneṣata
deveṣv akrata śravaḥ ka imāṃ ā dadharṣati
yaḥ prathamaḥ pravatam āsasāda bahubhyaḥ panthām anupaspaśānaḥ
yo 'syeśe dvipado yaś catuṣpadas tasmai yamāya namo astu mṛtyave
amūn hetiḥ patatriṇī ny etu yad ulūko vadati mogham etat
yad vā kapota padam agnau kṛṇoti
yau te dūtau nirṛta idam eto 'prahitau prahitau vā gṛhaṃ naḥ
kapotolūkābhyām apadaṃ tad astu
avairahatyāyedam ā papatyāt suvīratāyā idam ā sasadyāt
parāṅ eva parā vada parācīm anu saṃvatam
yathā yamasya tvā gṛhe 'rasaṃ praticākaśān ābhūkaṃ praticākaśān
devā imaṃ madhunā saṃyutaṃ yavaṃ sarasvatyām adhi maṇāv acarkṛṣuḥ
indra āsīt sīrapatiḥ śatakratuḥ kīnāśā āsan marutaḥ sudānavaḥ
yas te mado 'vakeśo vikeśo yenābhihasyaṃ puruṣaṃ kṛṇoṣi
ārāt tvad anyā vanāni vṛkṣi tvaṃ śami śatavalśā vi roha
bṛhatpalāśe subhage varṣavṛddha ṛtāvari
māteva putrebhyo mṛḍa keśebhyaḥ śami
āyaṃ gauḥ pṛśnir akramīd asadan mātaram puraḥ
pitaram ca prayant svaḥ
antaś carati rocanā asya prāṇād apānataḥ
vy akhyan mahiṣaḥ svaḥ
triṃśad dhāmā vi rājati vāk pataṅgo aśiśriyat
prati vastor ahar dyubhiḥ
antardāve juhuta sv etad yātudhānakṣayaṇaṃ ghṛtena
ārād rakṣāṃsi prati daha tvam agne na no gṛhāṇām upa tītapāsi
rudro vo grīvā aśarait piśācāḥ pṛṣṭīr vo 'pi śṛṇātu yātudhānāḥ
vīrud vo viśvatovīryā yamena sam ajīgamat
abhayaṃ mitrāvaruṇāv ihāstu no 'rciṣāttriṇo nudataṃ pratīcaḥ
mā jñātāraṃ mā pratiṣṭhāṃ vidanta mitho vighnānā upa yantu mṛtyum
yasyedam ā rajo yujas tuje janā navaṃ svaḥ
indrasya rantyaṃ bṛhat
nādhṛṣa ā dadhṛṣate dhṛṣāṇo dhṛṣitaḥ śavaḥ
purā yathā vyathiḥ śrava indrasya nādhṛṣe śavaḥ
sa no dadātu tāṃ rayim uruṃ piśaṅgasaṃdṛśam
indraḥ patis tuviṣṭamo janeṣv ā
prāgnaye vācam īraya vṛṣabhāya kṣitīnām
sa naḥ parṣad ati dviṣaḥ
yo rakṣāṃsi nijūrvaty agnis tigmena śociṣā
sa naḥ parṣad ati dviṣaḥ
yaḥ parasyāḥ parāvatas tiro dhanvātirocate
sa naḥ parṣad ati dviṣaḥ
yo viśvābhi vipaśyati bhuvanā saṃ ca paśyati
sa naḥ parṣad ati dviṣaḥ
yo asya pāre rajasaḥ śukro agnir ajāyata
sa naḥ parṣad ati dviṣaḥ
vaiśvānaro na ūtaya ā pra yātu parāvataḥ
agnir naḥ suṣṭutīr upa
vaiśvānaro na āgamad imaṃ yajñaṃ sajūr upa
agnir uktheṣv aṃhasu
vaiśvānaro 'ṅgirasāṃ stomam ukthaṃ ca cākḷpat
aiṣu dyumnaṃ svar yamat
ṛtāvānaṃ vaiśvānaram ṛtasya jyotiṣas patim
ajasraṃ gharmam īmahe
sa viśvā prati cākḷpa ṛtūṃr ut sṛjate vaśī
yajñasya vaya uttiran
agniḥ pareṣu dhāmasu kāmo bhūtasya bhavyasya
samrād eko vi rājati
upa prāgāt sahasrākṣo yuktvā śapatho ratham
śaptāram anvichan mama vṛka ivāvimato gṛham
pari ṇo vṛṅgdhi śapatha hradam agnir ivā dahan
śaptāram atra no jahi divo vṛkṣam ivāśaniḥ
yo naḥ śapād aśapataḥ śapato yaś ca naḥ śapāt
śune peṣṭram ivāvakṣāmaṃ taṃ praty asyāmi mṛtyave
siṃhe vyāghra uta yā pṛdākau tviṣir agnau brāhmaṇe sūrye yā
indraṃ yā devī subhagā jajāna sā na aitu varcasā saṃvidānā
yā hastini dvīpini yā hiraṇye tviṣir apsu goṣu yā puruṣeṣu
indraṃ yā devī subhagā jajāna sā na aitu varcasā saṃvidānā
rathe akṣeṣv ṛṣabhasya vāje vāte parjanye varuṇasya śuṣme
indram yā devī subhagā jajāna sā na aitu varcasā saṃvidānā
rājanye dundubhāv āyatāyām aśvasya vāje puruṣasya māyau
indram yā devī subhagā jajāna sā na aitu varcasā samvidānā
yaśo havir vardhatām indrajūtaṃ sahasravīryaṃ subhṛtaṃ sahaskṛtam
prasarsrāṇam anu dīrghāya cakṣase haviṣmantaṃ mā vardhaya jyeṣṭhatātaye
achā na indraṃ yaśasaṃ yaśobhir yaśasvinaṃ namasānā vidhema
sa no rāsva rāṣṭram indrajūtaṃ tasya te rātau yaśasaḥ syāma
yaśā indro yaśā agnir yaśāḥ somo ajāyata
yaśā viśvasya bhūtasya aham asmi yaśastamaḥ
abhayaṃ dyāvāpṛthivī ihāstu no 'bhayaṃ somaḥ savitā naḥ kṛṇotu
abhayaṃ no 'stūrv antarikṣaṃ saptaṛṣīṇāṃ ca haviṣābhayaṃ no astu
asmai grāmāya pradiśaś catasra ūrjaṃ subhūtaṃ svasti savitā naḥ kṛṇotu
aśatrv indro abhayaṃ naḥ kṛṇotv anyatra rājñām abhi yātu manyuḥ
anamitraṃ no adharād anamitraṃ na uttarāt
indrānamitraṃ naḥ paścād anamitraṃ puras kṛdhi
manase cetase dhiya ākūtaya uta cittaye
matyai śrutāya cakṣase vidhema haviṣā vayam
apānāya vyānāya prāṇāya bhūridhāyase
sarasvatyā uruvyace vidhema haviṣā vayam
mā no hāsiṣur ṛṣayo daivyā ye tanūpā ye nas tanvas tanūjāḥ
amartyā martyāṃ abhi naḥ sacadhvam āyur dhatta prataraṃ jīvase naḥ
ava jyām iva dhanvano manyuṃ tanomi te hṛdaḥ
yathā saṃmanasau bhūtvā sakhāyāv iva sacāvahai
sakhāyāv iva sacāvahā ava manyuṃ tanomi te
adhas te aśmano manyum upāsyāmasi yo guruḥ
abhi tiṣṭhāmi te manyuṃ pārṣṇyā prapadena ca
yathāvaśo na vādiṣo mama cittam upāyasi
ayaṃ darbho vimanyukaḥ svāya cāraṇāya ca
manyor vimanyukasyāyaṃ manyuśamana ucyate
ayaṃ yo bhūrimūlaḥ samudram avatiṣṭhati
darbhaḥ pṛthivyā utthito manyuśamana ucyate
vi te hanavyāṃ śaraṇiṃ vi te mukhyāṃ nayāmasi
yathāvaśo na vādiṣo mama cittam upāyasi
asthād dyaur asthāt pṛthivy asthād viśvam idaṃ jagat
asthur vṛkṣā ūrdhvasvapnās tiṣṭhād rogo ayaṃ tava
śataṃ yā bheṣajāni te sahasraṃ saṃgatāni ca
śreṣṭham āsrāvabheṣajaṃ vasiṣṭhaṃ roganāśanam
rudrasya mūtram asy amṛtasya nābhiḥ
viṣāṇakā nāma vā asi pitṝṇāṃ mūlād utthitā vātīkṛtanāśanī
paro 'pehi manaspāpa kim aśastāni śaṃsasi
parehi na tvā kāmaye vṛkṣāṃ vanāni saṃ cara gṛheṣu goṣu me manaḥ
avaśasā niḥśasā yat parāśasopārima jāgrato yat svapantaḥ
agnir viśvāny apa duṣkṛtāny ajuṣṭāny āre asmad dadhātu
yad indra brahmaṇas pate 'pi mṛṣā carāmasi
pracetā na āṅgiraso duritāt pātv aṃhasaḥ
yo na jīvo 'si na mṛto devānām amṛtagarbho 'si svapna
varuṇānī te mātā yamaḥ pitārarur nāmāsi
vidma te svapna janitraṃ devajāmīnāṃ putro 'si yamasya karaṇaḥ
antako 'si mṛtyur asi taṃ tvā svapna tathā saṃ vidma sa naḥ svapna duṣvapnyāt pāhi
yathā kalāṃ yathā śaphaṃ yatharṇaṃ saṃnayanti
evā duṣvapnyaṃ sarvaṃ dviṣate saṃ nayāmasi
agniḥ prātaḥsavane pātv asmān vaiśvānaro viśvakṛd viśvaśaṃbhūḥ
sa naḥ pāvako draviṇe dadhātv āyuṣmantaḥ sahabhakṣāḥ syāma
viśve devā maruta indro asmān asmin dvitīye savane na jahyuḥ
āyuṣmantaḥ priyam eṣāṃ vadanto vayaṃ devānāṃ sumatau syāma
idaṃ tṛtīyaṃ savanaṃ kavīnām ṛtena ye camasam airayanta
te saudhanvanāḥ svar ānaśānāḥ sviṣṭiṃ no abhi vasyo nayantu
śyeno 'si gāyatrachandā anu tvā rabhe
svasti mā saṃ vahāsya yajñasyodṛci svāhā
ṛbhur asi jagachandā anu tvā rabhe
svasti mā saṃ vahāsya yajñasyodṛci svāhā
vṛṣāsi triṣṭupchandā anu tvā rabhe
svasti mā saṃ vahāsya yajñasyodṛci svāhā
nahi te agne tanvaḥ krūram ānaṃśa martyaḥ
kapir babhasti tejanaṃ svaṃ jarāyu gaur iva
meṣa iva vai saṃ ca vi corv acyase yad uttaradrāv uparaś ca khādataḥ
śīrṣṇā śiro 'psasāpso ardayann aṃśūn babhasti haritebhir āsabhiḥ
suparṇā vācam akratopa dyavy ākhare kṛṣṇā iṣirā anartiṣuḥ
ni yan niyanti uparasya niṣkṛtiṃ purū reto dadhire sūryaśritaḥ
hataṃ tardaṃ samaṅkam ākhum aśvinā chintaṃ śiro api pṛṣṭīḥ śṛṇītam
yavān ned adān api nahyataṃ mukham athābhayaṃ kṛṇutaṃ dhānyāya
tarda hai pataṅga hai jabhya hā upakvasa
brahmevāsaṃsthitaṃ havir anadanta imān yavān ahiṃsanto apodita
tardāpate vaghāpate tṛṣṭajambhā ā śṛṇota me
ya āraṇyā vyadvarā ye ke ca stha vyadvarās tānt sarvān jambhayāmasi
vāyoḥ pūtaḥ pavitreṇa pratyaṅ somo ati drutaḥ
indrasya yujaḥ sakhā
āpo asmān mātaraḥ sūdayantu ghṛtena no ghṛtapvaḥ punantu
viśvaṃ hi ripraṃ pravahanti devīr ud id ābhyaḥ śucir ā pūta emi
yat kiṃ cedaṃ varuṇa daivye jane 'bhidrohaṃ manuṣyāś caranti
acittyā cet tava dharma yuyopima mā nas tasmād enaso deva rīriṣaḥ
ut sūryo diva eti puro rakṣāṃsi nijūrvan
ādityaḥ parvatebhyo viśvadṛṣṭo adṛṣṭahā
ni gāvo goṣṭhe asadan ni mṛgāso avikṣata
ny ūrmayo nadīnaṃ ny adṛṣṭā alipsata
āyurdadaṃ vipaścitaṃ śrutāṃ kaṇvasya vīrudham
ābhāriṣaṃ viśvabheṣajīm asyādṛṣṭān ni śamayat
dyauś ca ma idaṃ pṛthivī ca pracetasau śukro bṛhan dakṣiṇayā pipartu
anu svadhā cikitāṃ somo agnir vāyur naḥ pātu savitā bhagaś ca
punaḥ prāṇaḥ punar ātmā na aitu punaś cakṣuḥ punar asur na aitu
vaiśvānaro no adabdhas tanūpā antas tiṣṭhāti duritāni viśvā
saṃ varcasā payasā saṃ tanūbhir aganmahi manasā saṃ śivena
tvaṣṭā no atra varīyaḥ kṛṇotv anu no mārṣṭu tanvo yad viriṣṭam
idaṃ tad yuja uttaram indraṃ śumbhāmy aṣṭaye
asya kṣatraṃ śriyaṃ mahīṃ vṛṣṭir iva vardhayā tṛṇam
asmai kṣatram agnīṣomāv asmai dhārayataṃ rayim
imaṃ rāṣṭrasyābhīvarge kṛṇutam yuja uttaram
sabandhuś cāsabandhuś ca yo asmāṃ abhidāsati
sarvaṃ taṃ randhayāsi me yajamānāya sunvate
ye panthāno bahavo devayānā antarā dyāvāpṛthivī saṃcaranti
teṣām ajyāniṃ yatamo vahāti tasmai mā devāḥ pari datteha sarve
grīṣmo hemantaḥ śiśiro vasantaḥ śarad varṣāḥ svite no dadhāta
ā no goṣu bhajatā prajāyāṃ nivāta id vaḥ śaraṇe syāma
idāvatsarāya parivatsarāya saṃvatsarāya kṛṇutā bṛhan namaḥ
teṣāṃ vayaṃ sumatau yajñiyānām api bhadre sau manase syāma
mā no devā ahir vadhīt satokānt sahapuruṣān
samyataṃ na vi ṣparad vyāttaṃ na saṃ yaman namo devajanebhyaḥ
namo 'stv asitāya namas tiraścirājaye
svajāya babhrave namo namo devajanebhyaḥ
saṃ te hanmi datā dataḥ sam u te hanvā hanū
saṃ te jihvayā jihvāṃ sam v āsnāha āsyam
idam id vā u bheṣajam idaṃ rudrasya bheṣajam
yeneṣum ekatejanāṃ śataśalyām apabravat
jālāṣeṇābhi ṣiñcata jālāṣeṇopa siñcata
jālāṣam ugraṃ bheṣajaṃ tena no mṛḍa jīvase
śaṃ ca no mayaś ca no mā ca naḥ kiṃ canāmamat
kṣamā rapo viśvaṃ no astu bheṣajaṃ sarvaṃ no astu bheṣajam
yaśasaṃ mendro maghavān kṛṇotu yaśasaṃ dyāvāpṛthivī ubhe ime
yaśasaṃ mā devaḥ savitā kṛṇotu priyo dātur dakṣiṇāyā iha syām
yathendro dyāvāpṛthivyor yaśasvān yathāpa oṣadhīṣu yaśasvatīḥ
evā viśveṣu deveṣu vayaṃ sarveṣu yaśasaḥ syāma
yaśā indro yaśā agnir yaśāḥ somo ajāyata
yaśā viśvasya bhūtasyāham asmi yaśastamaḥ
anaḍudbhyas tvaṃ prathamaṃ dhenubhyas tvam arundhati
adhenave vayase śarma yacha catuṣpade
śarma yachatv oṣadhiḥ saha devīr arundhatī
karat payasvantaṃ goṣṭham ayakṣmāṃ uta pūruṣān
viśvarūpāṃ subhagām achāvadāmi jīvalām
sā no rudrasyāstāṃ hetiṃ dūraṃ nayatu gobhyaḥ
ayam ā yāty aryamā purastād viṣitastupaḥ
asyā ichann agruvai patim uta jāyām ajānaye
aśramad iyam aryamann anyāsāṃ samanaṃ yatī
aṅgo nv aryamann asyā anyāḥ samanam āyati
dhātā dādhāra pṛthivīm dhātā dyām uta sūryam
dhātāsyā agruvai patim dadhātu pratikāmyam
mahyam āpo madhumad erayantāṃ mahyaṃ sūro abharaj jyotiṣe kam
mahyaṃ devā uta viśve tapojā mahyaṃ devaḥ savitā vyaco dhāt
ahaṃ viveca pṛthivīm uta dyām aham ṛtūṃr ajanayaṃ sapta sākam
ahaṃ satyam anṛtaṃ yad vadāmy ahaṃ daivīṃ pari vācam viśaś ca
ahaṃ jajāna pṛthivīm uta dyām aham ṛtūṃr ajanayaṃ sapta sindhūn
ahaṃ satvam anṛtaṃ yad vadāmi yo agnīṣomāv ajuṣe sakhāyā
vaiśvānaro raśmibhir naḥ punātu vātaḥ prāṇeneṣiro nabhobhiḥ
dyāvāpṛthivī payasā payasvatī ṛtāvarī yajñiye na punītām
vaiśvānarīṃ sūnṛtām ā rabhadhvaṃ yasyā āśās tanvo vītapṛṣṭhāḥ
tayā gṛṇantaḥ sadhamādeṣu vayaṃ syāma patayo rayīnām
vaiśvānarīṃ varcasa ā rabhadhvaṃ śuddhā bhavantaḥ śucayaḥ pāvakāḥ
iheḍayā sadhamādaṃ madanto jyok paśyema sūryam uccarantam
yat te devī nirṛtir ābabandha dāma grīvāsv avimokyaṃ yat
tat te vi ṣyāmy āyuṣe varcase balāyādomadam annam addhi prasūtaḥ
namo 'stu te nirṛte tigmatejo 'yasmayān vi cṛtā bandhapāśān
yamo mahyam punar it tvām dadāti tasmai yamāya namo astu mṛtyave
ayasmaye drupade bedhiṣa ihābhihito mṛtyubhir ye sahasram
yamena tvaṃ pitṛbhiḥ saṃvidāna uttamaṃ nākam adhi rohayemam
saṃsam id yuvase vṛṣann agne viśvāny arya ā
iḍas pade sam idhyase sa no vasūny ā bhara
saṃ jānīdhvaṃ saṃ pṛcyadhvaṃ saṃ vo manāṃsi jānatām
devā bhāgaṃ yathā pūrve samjānānā upāsate
samāno mantraḥ samitiḥ samānī samānaṃ vrataṃ saha cittam eṣām
samānena vo haviṣā juhomi samānaṃ ceto abhisaṃviśadhvam
samānī va ākūtiḥ samānā hṛdayāni vaḥ
samānam astu vo manaḥ yathā vaḥ susahāsati
ava manyur avāyatāva bāhū manoyujā
parāśara tvaṃ teṣām parāñcaṃ śuṣmam ardayādhā no rayim ā kṛdhi
nirhastebhyo nairhastam yaṃ devāḥ śarum asyatha
vṛścāmi śatrūṇāṃ bāhūn anena haviṣā 'ham
indraś cakāra prathamaṃ nairhastam asurebhyaḥ
jayantu satvāno mama sthireṇendreṇa medinā
nirhastaḥ śatrur abhidāsann astu ye senābhir yudham āyanty asmān
sam arpayendra mahatā vadhena drātv eṣām aghahāro vividdhaḥ
ātanvānā āyachanto 'syanto ye ca dhāvatha
nirhastāḥ śatravaḥ sthanendro vo 'dya parāśarīt
nirhastāḥ santu śatravo 'ṅgaiṣāṃ mlāpayāmasi
athaiṣām indra vedāṃsi śataśo vi bhajāmahai
pari vartmāni sarvata indraḥ pūṣā ca sasratuḥ
muhyantv adyāmūḥ senā amitrāṇāṃ parastarām
mūḍhā amitrāś caratāśīrṣāṇa ivāhayaḥ
teṣāṃ vo agnimūḍhānām indro hantu varaṃvaram
aiṣu nahya vṛṣājinaṃ hariṇasya bhiyaṃ kṛdhi
parāṅ amitra eṣatv arvācī gaur upeṣatu
āyam agant savitā kṣureṇoṣṇena vāya udakenehi
ādityā rudrā vasava undantu sacetasaḥ somasya rājño vapata pracetasaḥ
aditiḥ śmaśru vapatv āpa undantu varcasā
cikitsatu prajāpatir dīrghāyutvāya cakṣase
yenāvapat savitā kṣureṇa somasya rājño varuṇasya vidvān
tena brahmāṇo vapatedam asya gomān aśvavān ayam astu prajāvān
girāv aragarāṭeṣu hiranye goṣu yad yaśaḥ
surāyāṃ sicyamānāyāṃ kīlāle madhu tan mayi
aśvinā sāragheṇa mā madhunāṅktaṃ śubhas patī
yathā bhargasvatīṃ vācam āvadāni janāṃ anu
mayi varco atho yaśo 'tho yajñasya yat payaḥ
tan mayi prajāpatir divi dyām iva dṛṃhatu
yathā māṃsam yathā surā yathākṣā adhidevane
yathā puṃso vṛṣaṇyata striyāṃ nihanyate manaḥ
evā te aghnye mano 'dhi vatse ni hanyatām
yathā hastī hastinyāḥ padena padam udyuje
yathā puṃso vṛṣaṇyata striyāṃ nihanyate manaḥ
evā te aghnye mano 'dhi vatse ni hanyatām
yathā pradhir yathopadhir yathā nabhyaṃ pradhāv adhi
yathā puṃso vṛṣaṇyata striyāṃ nihanyate manaḥ
evā te aghnye mano 'dhi vatse ni hanyatām
yad annam admi bahudhā virūpaṃ hiraṇyam aśvam uta gām ajām avim
yad eva kiṃ ca pratijagrahāham agniṣ ṭad dhotā suhutaṃ kṛnotu
yan mā hutam ahutam ājagāma dattaṃ pitṛbhir anumataṃ manuṣyaiḥ
yasmān me mana ud iva rārajīty agniṣ ṭad dhotā suhutaṃ kṛṇotu
yad annam admy anṛtena devā dāsyann adāsyann uta saṃgṛṇāmi
vaiśvānarasya mahato mahimnā śivaṃ mahyaṃ madhumad astv annam
yathāsitaḥ prathayate vaśām anu vapūṃṣi kṛṇvann asurasya māyayā
evā te śepaḥ sahasāyam arko 'ṅgenāṅgaṃ saṃsamakaṃ kṛṇotu
yathā pasas tāyādaraṃ vātena sthūlabhaṃ kṛtam
yāvat parasvataḥ pasas tāvat te vardhatāṃ pasaḥ
yāvadaṅgīnaṃ pārasvataṃ hāstinaṃ gārdabham ca yat
yāvad aśvasya vājinas tāvat te vardhatāṃ pasaḥ
eha yātu varuṇaḥ somo agnir bṛhaspatir vasubhir eha yātu
asya śriyam upasaṃyāta sarva ugrasya cettuḥ saṃmanasaḥ sajātāḥ
yo vaḥ śuṣmo hṛdayeṣv antar ākūtir yā vo manasi praviṣṭā
tānt sīvayāmi haviṣā ghṛtena mayi sajātā ramatir vo astu
ihaiva sta māpa yātādhy asmat pūṣā parastād apatham vaḥ kṛṇotu
vāstoṣ patir anu vo johavītu mayi sajātā ramatiḥ vo astu
saṃ vaḥ pṛcyantāṃ tanvaḥ saṃ manāṃsi sam u vratā
sam vo 'yam brahmaṇas patir bhagaḥ saṃ vo ajīgamat
samjñapanaṃ vo manaso 'tho samjñapanam hṛdaḥ
atho bhagasya yac chrāntaṃ tena saṃjñapayāmi vaḥ
yathādityā vasubhiḥ sambabhūvur marudbhir ugrā ahṛṇīyamānāḥ
evā triṇāmann ahṛṇīyamāna imān janānt saṃmanasas kṛdhīha
nir amuṃ nuda okasaḥ sapatno yaḥ pṛtanyati
nairbādhyena haviṣendra enaṃ parāśarīt
paramāṃ taṃ parāvatam indro nudatu vṛtrahā
yato na punar āyati śaśvatībhyaḥ samābhyaḥ
etu tisraḥ parāvata etu pañca janāṃ ati
etu tisro 'ti rocanā yato na punar āyati
śaśvatībhyaḥ samābhyo yāvat sūryo asad divi
ya enaṃ pariṣīdanti samādadhati cakṣase
saṃpreddho agnir jihvābhir ud etu hṛdayād adhi
agneḥ sāmtapanasyāham āyuṣe padam ā rabhe
addhātir yasya paśyati dhūmam udyantam āsyataḥ
yo asya samidhaṃ veda kṣatriyeṇa samāhitām
nābhihvāre padaṃ ni dadhāti sa mṛtyave
nainaṃ ghnanti paryāyiṇo na sannāṃ ava gachati
agner yaḥ kṣatriyo vidvān nāma gṛhnāti āyuṣe
asthād dyaur asthāt pṛthivy asthād viśvam idaṃ jagat
āsthāne parvatā asthu sthāmny aśvāṃ atiṣṭhipam
ya udānat parāyaṇaṃ ya udānaṇ nyāyanam
āvartanam nivartanaṃ yo gopā api taṃ huve
jātavedo ni vartaya śataṃ te santv āvṛtaḥ
sahasraṃ ta upāvṛtas tābhir naḥ punar ā kṛdhi
tena bhūtena haviṣāyam ā pyāyatāṃ punaḥ
jāyām yām asmā āvākṣus tām rasenābhi vardhatām
abhi vardhatāṃ payasābhi rāṣṭreṇa vardhatām
rayyā sahasravarcasemau stām anupakṣitau
tvaṣṭā jāyām ajanayat tvaṣṭāsyai tvāṃ patim
tvaṣṭā sahasram āyuṃṣi dīrgham āyuḥ kṛṇotu vām
ayaṃ no nabhasas patiḥ saṃsphāno abhi rakṣatu
asamātim gṛheṣu naḥ
tvaṃ no nabhasas pate ūrjaṃ gṛhesu dhāraya
ā puṣṭam etv ā vasu
deva saṃsphāna sahasrāpoṣasyeśiṣe
tasya no rāsva tasya no dhehi tasya te bhaktivāmsaḥ syāma
antarikṣeṇa patati viśvā bhūtāvacākaśat
śuno divyasya yan mahas tenā te haviṣā vidhema
ye trayaḥ kālakāñjā divi devā iva śritāḥ
tānt sarvān ahva ūtaye 'smā ariṣṭatātaye
apsu te janma divi te sadhasthaṃ samudre antar mahimā te pṛthivyām
śuno divyasya yan mahas tenā te haviṣā vidhema
yantāsi yachase hastāv apa rakṣāṃsi sedhasi
prajāṃ dhanaṃ ca gṛhṇānaḥ parihasto abhūd ayam
parihasta vi dhāraya yoniṃ garbhāya dhātave
maryāde putram ā dhehi taṃ tvam ā gamayāgame
yaṃ parihastam abibhar aditiḥ putrakāmyā
tvaṣṭā tam asyā ā badhnād yathā putraṃ janād
āgachata āgatasya nāma gṛhṇāmy āyataḥ
indrasya vṛtraghno vanve vāsavasya śatakratoḥ
yena sūryāṃ sāvitrīm aśvinohatuḥ pathā
tena mām abravīd bhago jayām ā vahatād iti
yas te 'ṅkuśo vasudāno bṛhann indra hiraṇyayaḥ
tenā janiyate jāyāṃ mahyaṃ dhehi śacīpate
apacitaḥ pra patata suparṇo vasater iva
sūryaḥ kṛṇotu bheṣajaṃ candramā vo 'pochatu
eny ekā śyeny ekā kṛṣṇaikā rohiṇī dve
sarvāsām agrabhaṃ nāmāvīraghnīr apetana
asūtikā rāmāyaṇy apacit pra patiṣyati
glaur itaḥ pra patiṣyati sa galunto naśiṣyati
vīhi svām āhutiṃ juṣāno manasā svāhā manasā yad idaṃ juhomi
yasyās ta āsani ghore juhomy eṣāṃ baddhānām avasarjanāya kam
bhūmir iti tvābhipramanvate janā nirṛtir iti tvāhaṃ pari veda sarvataḥ
bhūte haviṣmatī bhavaiṣa te bhāgo yo asmāsu
muñcemān amūn enasaḥ svāhā
evo ṣv asman nirṛte 'nehā tvam ayasmayān vi cṛtā bandhapāśān
yamo mahyaṃ punar it tvāṃ dadāti tasmai yamāya namo astu mṛtyave
ayasmaye drupade bedhiṣa ihābhihito mṛtyubhir ye sahasram
yamena tvaṃ pitṛbhiḥ saṃvidāna uttamaṃ nākam adhi rohayemam
varaṇo vārayātā ayaṃ devo vanaspatiḥ
yakṣmo yo asminn āviṣṭas tam u devā avīvaran
indrasya vacasā vayaṃ mitrasya varuṇasya ca
devānāṃ sarveṣāṃ vācā yakṣmaṃ te vārayāmahe
yathā vṛtra imā āpas tastambha viśvadhā yatīḥ
evā te agninā yakṣmaṃ vaiśvānareṇa vāraye
vṛṣendrasya vṛṣā divo vṛsā pṛthivyā ayam
vṛṣā viśvasya bhūtasya tvam ekavṛṣo bhava
samudra īśe sravatām agniḥ pṛthivyā vaśī
candramā nakṣatrāṇām īśe tvam ekavṛṣo bhava
samrāḍ asy asurāṇāṃ kakun manuṣyānām
devānām ardhabhāg asi tvam ekavṛṣo bhava
ā tvāhārṣam antar abhūr dhruvas tiṣṭhāvicācalat
viśas tvā sarvā vāñchantu mā tvad rāṣṭram adhi bhraśat
ihaivaidhi māpa cyoṣṭhāḥ parvata ivāvicācalat
indra iveha dhruvas tiṣṭheha rāṣṭram u dhāraya
indra etam adīdharat dhruvaṃ dhruveṇa haviṣā
tasmai somo adhi bravad ayaṃ ca brahmaṇas patiḥ
dhruvā dyaur dhruvā pṛthivī dhruvaṃ viśvam idaṃ jagat
dhruvāsaḥ parvatā ime dhruvo rājā viśām ayam
dhruvaṃ te rājā varuṇo dhruvam devo bṛhaspatiḥ
dhruvaṃ ta indraś cāgniś ca rāṣṭraṃ dhārayatāṃ dhruvam
dhruvo 'cyutaḥ pra mṛṇīhi śatrūn chatrūyato 'dharān pādayasva
sarvā diśaḥ saṃmanasaḥ sadhrīcīr dhruvāya te samitiḥ kalpatām iha
idaṃ yat preṇyaḥ śiro dattaṃ somena vṛṣṇyam
tataḥ pari prajātena hārdiṃ te śocayāmasi
śocayāmasi te hārdiṃ śocayāmasi te manaḥ
vātaṃ dhūma iva sadhryaṅ mām evānv etu ye manaḥ
mahyaṃ tvā mitrāvaruṇau mahyaṃ devī sarasvatī
mahyaṃ tvā madhyaṃ bhūmyā ubhāv antau sam asyatām
yāṃ te rudra iṣum āsyad aṅgebhyo hṛdayāya ca
idaṃ tām adya tvad vayaṃ viṣūcīṃ vi vṛhāmasi
yās te śataṃ dhamanayo 'ṅgāny anu viṣṭhitāḥ
tāsāṃ te sarvāsām vayaṃ nir viṣāṇi hvayāmasi
namas te rudrāsyate namaḥ pratihitāyai
namo visṛjyamānāyai namo nipatitāyai
imaṃ yavam aṣṭāyogaiḥ ṣadyogebhir acarkṛṣuḥ
tenā te tanvo rapo 'pācīnam apa vyaye
nyag vāto vāti nyak tapati sūryaḥ
nīcīnam aghnyā duhe nyag bhavatu te rapaḥ
āpa id vā u bheṣajīr āpo amīvacātanīḥ
āpo viśvasya bheṣajīs tās te kṛṇvantu bheṣajam
vātaraṃhā bhava vājin yujamāna indrasya yāhi prasave manojavāḥ
yuñjantu tvā maruto viśvavedasa ā te tvastā patsu javaṃ dadhātu
javas te arvan nihito guhā yaḥ śyene vāte uta yo 'carat parīttaḥ
tena tvaṃ vājin balavān balenājiṃ jaya samane parayiṣṇuḥ
tanūṣ ṭe vājin tanvaṃ nayantī vāmam asmabhyaṃ dhāvatu śarma tubhyam
ahruto maho dharuṇāya devo divīva jyotiḥ svam ā mimīyāt
yamo mṛtyur aghamāro nirṛtho babhruḥ śarvo 'stā nīlaśikhaṇḍaḥ
devajanāḥ senayottasthivāṃsas te asmākaṃ pari vṛñjantu vīrān
manasā homair harasā ghṛtena śarvāyāstra uta rājñe bhavāya
namasyebhyo nama ebhyaḥ kṛṇomy anyatrāsmad aghaviṣā nayantu
trāyadhvaṃ no aghaviṣābhyo vadhād viśve devā maruto viśvavedasaḥ
agnīṣomā varuṇaḥ pūtadakṣā vātāparjanyayoḥ sumatau syāma
saṃ vo manāṃsi saṃ vratā sam ākūtīr namāmasi
amī ye vivratā sthana tān vaḥ saṃ namayāmasi
ahaṃ gṛbhṇāmi manasā manāṃsi mama cittam anu cittebhir eta
mama vaśeṣu hṛdayāni vaḥ kṛṇomi mama yātam anuvartmāna eta
ote me dyāvāpṛthivī otā devī sarasvatī
otau ma indraś cāgniś ca rdhyāsmedaṃ sarasvati
aśvattho devasadanas tṛtīyasyām ito divi
tatrāmṛtasya cakṣaṇam devāḥ kuṣṭham avanvata
hiraṇyayī naur acarad dhiraṇyabandhanā divi
tatrāmṛtasya puṣpaṃ devāḥ kuṣṭham avanvata
garbho asy oṣadhīnāṃ garbho himavatām uta
garbho viśvasya bhūtasyemaṃ me agadaṃ kṛdhi
yā oṣadhayaḥ somarājñīr bahvīḥ śatavicakṣaṇāḥ
bṛhaspatiprasūtās tā no muñcantv aṃhasaḥ
muñcantu mā śapathyād atho varuṇyād uta
atho yamasya paḍvīśād viśvasmād devakilbiṣāt
yac cakṣuṣā manasā yac ca vācopārima jāgrato yat svapantaḥ
somas tāni svadhayā naḥ punātu
abhibhūr yajño abhibhūr agnir abhibhūḥ somo abhibhūr indraḥ
abhy ahaṃ viśvāḥ pṛtanā yathāsāny evā vidhemāgnihotrā idaṃ haviḥ
svadhāstu mitrāvaruṇā vipaścitā prajāvat kṣatraṃ madhuneha pinvatam
bādhethāṃ dūraṃ nirṛtiṃ parācaiḥ kṛtaṃ cid enaḥ pra mumuktam asmat
imaṃ vīram anu harṣadhvam ugram indraṃ sakhāyo anu saṃ rabhadhvam
grāmajitaṃ gojitaṃ vajrabāhuṃ jayantam ajma pramṛṇantam ojasā
indro jayāti na parā jayātā adhirājo rājasu rājayātai
carkṛtya īḍyo vandyaś copasadyo namasyś bhaveha
tvam indrādhirājaḥ śravasyus tvaṃ bhūr abhibhūtir janānām
tvaṃ daivīr viśa imā vi rājāyuṣmat kṣatram ajaraṃ te astu
prācyā diśas tvam indrāsi rājotodīcyā diśo vṛtrahan chatruho 'si
yatra yanti srotyās taj jitaṃ te dakṣiṇato vṛṣabha eṣi havyaḥ
abhi tvendra varimataḥ purā tvāṃhūraṇād dhuve
hvayāmy ugraṃ cettāraṃ puruṇāmānam ekajam
yo adya senyo vadho jighāṃsan na udīrate
indrasya tatra bāhū samantaṃ pari dadmaḥ
pari dadma indrasya bāhū samantaṃ trātus trāyatāṃ naḥ
deva savitaḥ soma rājant sumanasaṃ mā kṛṇu svastaye
devā aduḥ sūryo dyaur adāt pṛthivy adāt
tisraḥ sarasvatir aduḥ sacittā viṣadūṣaṇam
yad vo devā upajīkā āsiñcan dhanvany udakam
tena devaprasūtenedaṃ dūṣayatā viṣam
asurāṇāṃ duhitāsi sā devānām asi svasā
divas pṛthivyāḥ saṃbhūtā sā cakarthārasaṃ viṣam
ā vṛṣāyasva śvasihi vardhasva prathayasva ca
yathāṅgaṃ vardhatāṃ śepas tena yoṣitam ij jahi
yena kṛṣaṃ vājayanti yena hinvanty āturam
tenāsya brahmaṇas pate dhanur ivā tānayā pasaḥ
āhaṃ tanomi te paso adhi jyām iva dhanvani
kramasva ṛṣa iva rohitam anavaglāyatā sadā
yathāyaṃ vāho aśvinā samaiti saṃ ca vartate
evā mām abhi te manaḥ samaitu saṃ ca vartatām
āhaṃ khidāmi te mano rājāśvaḥ pṛṣṭyām iva
reṣmachinnam yathā tṛṇaṃ mayi te veṣṭatāṃ manaḥ
āñjanasya madughasya kuṣṭhasya naladasya ca
turo bhagasya hastābhyām anurodhanam ud bhare
saṃdānaṃ vo bṛhaspatiḥ saṃdānaṃ savitā karat
saṃdānaṃ mitro aryamā saṃdānaṃ bhago aśvinā
sam paramānt sam avamān atho saṃ dyāmi madhyamān
indras tān pary ahār dāmnā tān agne saṃ dyā tvam
amī ye yudham āyanti ketūn kṛtvānīkaśaḥ
indras tān pary ahār dāmna tān agne saṃ dyā tvam
ādānena saṃdānenāmitrān ā dyāmasi
apānā ye caiṣāṃ prāṇā asunāsūnt sam achidan
idam ādānam akaraṃ tapasendreṇa saṃśitam
amitrā ye 'tra naḥ santi tān agna ā dyā tvam
ainān dyatām indrāgnī somo rājā ca medinau
indro marutvān ādānam amitrebhyaḥ kṛṇotu naḥ
yathā mano manasketaiḥ parāpataty āśumat
evā tvaṃ kāse pra pata manaso 'nu pravāyyam
yathā bāṇaḥ susaṃśitaḥ parāpataty āśumat
evā tvaṃ kāse pra pata pṛthivyā anu saṃvatam
yathā sūryasya raśmayaḥ parāpatanty āśumat
evā tvaṃ kāse pra pata samudrasyānu vikṣaram
āyane te parāyane dūrvā rohantu puṣpiṇīḥ
utso vā tatra jāyatām hrado vā puṇḍarīkavān
apām idaṃ nyayanaṃ samudrasya niveśanam
madhye hradasya no gṛhāḥ parācīnā mukhā kṛdhi
himasya tvā jarāyuṇā śāle pari vyayāmasi
śītahradā hi no bhuvo 'gniṣ kṛṇotu bheṣajam
viśvajit trāyamāṇāyai mā pari dehi
trāyamāṇe dvipāc ca sarvaṃ no rakṣa catuṣpāḍ yac ca naḥ svam
trāyamāṇe viśvajite mā pari dehi
viśvajid dvipāc ca sarvaṃ no rakṣa catuṣpāḍ yac ca naḥ svam
viśvajit kalyāṇyai mā pari dehi
kalyāṇi dvipāc ca sarvaṃ no rakṣa catuṣpāḍ yac ca naḥ svam
kalyāṇi sarvavide mā pari dehi
sarvavid dvipāc ca sarvaṃ no rakṣa catuṣpāḍ yac ca naḥ svam
tvaṃ no medhe prathamā gobhir aśvebhir ā gahi
tvaṃ sūryasya raśmibhis tvam no asi yajñiyā
medhām ahaṃ prathamāṃ brahmaṇvatīṃ brahmajūtām ṛṣiṣṭutām
prapītāṃ brahmacāribhir devānām avase huve
yāṃ medhām ṛbhavo vidur yāṃ medhām asurā viduḥ
ṛṣayo bhadrāṃ medhāṃ yāṃ vidus tāṃ mayy ā veśayāmasi
yām ṛṣayo bhūtakṛto medhāṃ medhāvino viduḥ
tayā mām adya medhayāgne medhāvinaṃ kṛṇu
medhāṃ sāyaṃ medhāṃ prātar medhāṃ madhyandinaṃ pari
medhāṃ sūryasya raśmibhir vacasā veśayāmahe
pippalī kṣiptabheṣajy utātividdhabheṣajī
tāṃ devāḥ sam akalpayann iyaṃ jīvitavā alam
pippalyaḥ sam avadantāyatīr jananād adhi
yaṃ jīvam aśnavāmahai na sa riṣyāti pūruṣaḥ
asurās tvā ny akhanan devās tvod avapan punaḥ
vātīkṛtasya bheṣajīm atho kṣiptasya bheṣajīm
pratno hi kam īḍyo adhvareṣu sanāc ca hotā navyaś ca satsi
svām cāgne tanvaṃ piprāyasvāsmabhyaṃ ca saubhagam ā yajasva
jyeṣṭhaghnyāṃ jāto vicṛtor yamasya mūlabarhaṇāt pari pāhy enam
aty enam neṣad duritāni viśvā dīrghāyutvāya śataśāradāya
vyāghre 'hny ajaniṣṭa vīro nakṣatrajā jāyamānaḥ suvīraḥ
sa mā vadhīt pitaraṃ vardhamāno mā mātaraṃ pra minīj janitrīm
imam me agne puruṣam mumugdhy ayaṃ yo baddhaḥ suyato lālapīti
ato 'dhi te kṛṇavad bhāgadheyaṃ yadānunmadito 'sati
agniṣ ṭe ni śamayatu yadi te mana udyutam
kṛṇomi vidvān bheṣajaṃ yathānunmadito 'sasi
devainasād unmaditam unmattam rakṣasas pari
kṛṇomi vidvān bheṣajaṃ yadānunmadito 'sati
punas tvā dur apsarasaḥ punar indraḥ punar bhagaḥ
punas tvā dur viśve devā yathānunmadito 'sasi
mā jyeṣṭhaṃ vadhīd ayam agna eṣām mūlabarhaṇāt pari pāhy enam
sa grāhyāḥ pāśān vi cṛta prajānan tubhyaṃ devā anu jānantu viśve
un muñca pāśāṃs tvam agna eṣāṃ trayas tribhir utsitā yebhir āsan
sa grāhyāḥ pāśān vi cṛta prajānan pitāputrau mātaraṃ muñca sarvān
yebhiḥ pāśaiḥ parivitto vibaddho 'ṅgeaṅga ārpita utsitaś ca
vi te mucyantaṃ vimuco hi santi bhrūṇaghni pūṣan duritāni mṛkṣva
trite devā amṛjataitad enas trita enan manuṣyeṣu mamṛje
tato yadi tvā grāhir ānaśe tāṃ te devā brahmaṇā nāśayantu
marīcīr dhūmān pra viśānu pāpmann udārān gachota vā nīhārān
nadīnaṃ phenāṃ anu tān vi naśya bhrūṇaghni pūṣan duritāni mṛkṣva
dvādaśadhā nihitaṃ tritasyāpamṛṣṭam manuṣyainasāni
tato yadi tvā grāhir ānaśe tāṃ te devā brahmaṇā nāśayantu
yad devā devaheḍanaṃ devāsaś cakṛma vayam
ādityās tasmān no yuyam ṛtasya ṛtena muñcata
ṛtasya ṛtenādityā yajatrā muñcateha naḥ
yajñaṃ yad yajñavāhasaḥ śikṣanto nopaśekima
medasvatā yajamānāḥ srucājyāni juhvataḥ
akāmā viśve vo devāḥ śikṣanto nopa śekima
yad vidvāṃso yad avidvāṃsa enāṃsi cakṛmā vayam
yūyaṃ nas tasmān muñcata viśve devāḥ sajoṣasaḥ
yadi jāgrad yadi svapann ena enasyo 'karam
bhūtaṃ mā tasmād bhavyaṃ ca drupadād iva muñcatām
drupadād iva mumucānaḥ svinnaḥ snātvā malād iva
pūtaṃ pavitreṇevājyaṃ viśve śumbhantu mainasaḥ
yad yāmaṃ cakrur nikhananto agre kārṣīvaṇā annavido na vidyayā
vaivasvate rājani taj juhomy atha yajñiyaṃ madhumad astu no 'nnam
vaivasvataḥ kṛṇavad bhāgadheyaṃ madhubhāgo madhunā saṃ sṛjāti
mātur yad ena iṣitaṃ na āgan yad vā pitā 'parāddho jihīde
yadīdaṃ mātur yadi pitur naḥ pari bhrātuḥ putrāc cetasa ena āgan
yāvanto asmān pitaraḥ sacante teṣāṃ sarveṣāṃ śivo astu manyuḥ
apamityam apratīttaṃ yad asmi yamasya yena balinā carāmi
idaṃ tad agne anṛṇo bhavāmi tvaṃ pāśān vicṛtaṃ vettha sarvān
ihaiva santaḥ prati dadma enaj jīvā jīvebhyo ni harāma enat
apamitya dhānyaṃ yaj jaghasāham idaṃ tad agne anṛṇo bhavāmi
anṛṇā asminn anṛṇāḥ parasmin tṛtīye loke anṛṇāḥ syāma
ye devayānāḥ pitṛyāṇaś ca lokāḥ sarvān patho anṛṇā ā kṣiyema
yad dhastābhyāṃ cakṛma kilbiṣāṇy akṣāṇāṃ gatnum upalipsamānāḥ
ugraṃpaśye ugrajitau tad adyāpsarasāv anu dattām ṛṇaṃ naḥ
ugraṃpaśye rāṣṭrabhṛt kilbiṣāṇi yad akṣavṛttam anu dattam na etat
ṛṇān no na ṛṇam ertsamāno yamasya loke adhirajjur āyat
yasmā ṛṇaṃ yasya jāyām upaimi yaṃ yācamāno abhyaimi devāḥ
te vācaṃ vādiṣur mottarāṃ mad devapatnī apsarasāv adhītam
yad adīvyann ṛṇam ahaṃ kṛṇomy adāsyann agne uta saṃgṛṇāmi
vaiśvānaro no adhipā vasiṣṭha ud in nayāti sukṛtasya lokam
vaiśvānarāya prati vedayāmi yadi ṛṇaṃ saṃgaro devatāsu
sa etān pāśān vicṛtam veda sarvān atha pakvena saha saṃ bhavema
vaiśvānaraḥ pavitā mā punātu yat saṃgaram abhidhāvāmy āśām
anājānan manasā yācamāno yat tatraino apa tat suvāmi
yad antarikṣaṃ pṛthivīm uta dyām yan mātaraṃ pitaraṃ vā jihiṃsima
ayaṃ tasmād gārhapatyo no agnir ud in nayāti sukṛtasya lokam
bhūmir mātāditir no janitraṃ bhrātāntarikṣam abhiśastyā naḥ
dyaur naḥ pitā pitryāc chaṃ bhavāti jāmim ṛtvā māva patsi lokāt
yatrā suhārdaḥ sukṛto madanti vihāya rogaṃ tanvaḥ svāyāḥ
aślonā aṅgair ahrutāḥ svarge tatra paśyema pitarau ca putrān
viṣāṇā pāśān vi ṣyādhy asmad ya uttamā adhamā vāruṇā ye
duṣvapnyaṃ duritaṃ ni ṣvāsmad atha gachema sukṛtasya lokam
yad dāruṇi badhyase yac ca rajjvāṃ yad bhūmyāṃ badhyase yac ca vācā
ayaṃ tasmād gārhapatyo no agnir ud in nayāti sukṛtasya lokam
ud agātāṃ bhagavatī vicṛtau nāma tārake
prehāmṛtasya yachatāṃ praitu baddhakamocanam
vi jihīṣva lokam kṛṇu bandhān muñcāsi baddhakam
yonyā iva pracyuto garbhaḥ pathaḥ sarvāṃ anu kṣiya
etaṃ bhāgaṃ pari dadāmi vidvān viśvakarman prathamajā ṛtasya
asmābhir dattaṃ jarasaḥ parastād achinnaṃ tantum anu saṃ tarema
tataṃ tantum anv eke taranti yeṣāṃ dattaṃ pitryam āyanena
abandhv eke dadataḥ prayachanto dātuṃ cec chikṣānt sa svarga eva
anvārabhethām anusaṃrabhethām etaṃ lokaṃ śraddadhānāḥ sacante
yad vāṃ pakvaṃ pariviṣṭam agnau tasya guptaye dampatī saṃ śrayethām
yajñam yantaṃ manasā bṛhantam anvārohāmi tapasā sayoniḥ
upahūtā agne jarasaḥ parastāt tṛtīye nāke sadhamādaṃ madema
śuddhāḥ pūtā yoṣito yajñiyā imā brahmaṇāṃ hasteṣu prapṛthak sādayāmi
yatkāma idaṃ abhiṣiñcāmi vo 'haṃ indro marutvānt sa dadātu tan me
etaṃ sadhasthāḥ pari vo dadāmi yaṃ śevadhim āvahāj jātavedaḥ
anvāgantā yajamānaḥ svasti taṃ sma jānīta parame vyoman
jānīta smainaṃ parame vyoman devāḥ sadhasthā vida lokam atra
anvāgantā yajamānaḥ svastīṣṭāpūrtaṃ sma kṛṇutāvir asmai
devāḥ pitaraḥ pitaro devāḥ
yo asmi so asmi
sa pacāmi sa dadāmi
sa yaje sa dattān mā yūṣam
nāke rājan prati tiṣṭha tatraitat prati tiṣṭhatu
viddhi pūrtasya no rājant sa deva sumanā bhava
divo nu mām bṛhato antarikṣād apāṃ stoko abhy apaptad rasena
sam indriyena payasāham agne chandobhir yajñaiḥ sukṛtāṃ kṛtena
yadi vṛkṣād abhyapaptat phalaṃ tad yady antarikṣāt sa u vāyur eva
yatrāspṛkṣat tanvo yac ca vāsasa āpo nudantu nirṛtiṃ parācaiḥ
abhyañjanaṃ surabhi sā samṛddhir hiraṇyaṃ varcas tad u pūtrimam eva
sarvā pavitrā vitatādhy asmat tan mā tārīn nirṛtir mo arātiḥ
vanaspate vīḍvaṅgo hi bhūyā asmatsakhā prataraṇaḥ suvīraḥ
gobhiḥ saṃnaddho asi vīḍayasvāsthātā te jayatu jetvāni
divas pṛthivyāḥ pary oja udbhṛtaṃ vanaspatibhyaḥ pary ābhṛtaṃ sahaḥ
apām ojmānaṃ pari gobhir āvṛtam indrasya vajraṃ haviṣā rathaṃ yaja
indrasyaujo marutām anīkaṃ mitrasya garbho varuṇasya nābhiḥ
sa imāṃ no havyadātiṃ juṣāṇo deva ratha prati havyā gṛbhāya
upa śvāsaya pṛthivīm uta dyaṃ purutrā te vanvatāṃ viṣṭhitam jagat
sa dundubhe sajūr indreṇa devair dūrād davīyo apa sedha śatrūn
ā krandaya balam ojo na ā dhā abhi ṣṭana duritā bādhamānaḥ
apa sedha dundubhe duchunām ita indrasya muṣṭir asi vīḍayasva
prāmūṃ jayābhīme jayantu ketumad dundubhir vāvadītu
sam aśvaparṇāḥ patantu no naro 'smākam indra rathino jayantu
vidradhasya balāsasya lohitasya vanaspate
visalpakasyauṣadhe moc chiṣaḥ piśitaṃ cana
yau te balāsa tiṣṭhataḥ kakṣe muṣkāv apaśritau
vedāhaṃ tasya bheṣajaṃ cīpudrur abhicakṣaṇam
yo aṅgyo yaḥ karṇyo yo akṣyor visalpakaḥ
vi vṛhāmo visalpakaṃ vidradhaṃ hṛdayāmayam
parā tam ajñātam yakṣmam adharāñcaṃ suvāmasi
śakadhūmaṃ nakṣatrāṇi yad rājānam akurvata
bhadrāham asmai prāyachan idaṃ rāṣṭram asād iti
bhadrāhaṃ no madhyaṃdine bhadrāhaṃ sāyam astu naḥ
bhadrāhaṃ no ahnāṃ prātā rātrī bhadrāham astu naḥ
ahorātrābhyāṃ nakṣatrebhyaḥ suryācandramasābhyām
bhadrāham asmabhyaṃ rājan chakadhūma tvaṃ kṛdhi
yo no bhadrāham akaraḥ sāyaṃ naktam atho divā
tasmai te nakṣatrarāja śakadhūma sadā namaḥ
bhagena mā śāṃśapena sākam indreṇa medinā
kṛṇomi bhaginaṃ māpa drāntv arātayaḥ
yena vṛkṣāṃ abhyabhavo bhagena varcasā saha
tena mā bhaginaṃ kṛṇv apa drāntv arātayaḥ
yo andho yaḥ punaḥsaro bhago vṛkṣeṣv āhitaḥ
tena mā bhaginaṃ kṛṇv apa drāntv arātayaḥ
rathajitāṃ rāthajiteyīnām apsarasām ayaṃ smaraḥ
devāḥ pra hiṇuta smaram asau mām anu śocatu
asau me smaratād iti priyo me smaratād iti
devāḥ pra hiṇuta smaram asau mām anu śocatu
yathā mama smarād asau nāmuṣyāhaṃ kadā cana
devāḥ pra hiṇuta smaram asau mām anu śocatu
un mādayata maruta ud antarikṣa mādaya
agna un mādayā tvam asau mām anu śocatu
ni śīrṣato ni pattata ādhyo ni tirāmi te
devāḥ pra hiṇuta smaram asau mām anu śocatu
anumate 'nv idaṃ manyasvākute sam idaṃ namaḥ
devāḥ pra hiṇuta smaram asau mām anu śocatu
yad dhāvasi triyojanaṃ pañcayojanam āśvinam
tatas tvaṃ punar āyasi putrāṇāṃ no asaḥ pitā
yaṃ devāḥ smaram asiñcann apsv antaḥ śośucānaṃ sahādhyā
taṃ te tapāmi varuṇasya dharmaṇā
yaṃ viśve devāḥ smaram asiñcann apsv antaḥ śośucānaṃ sahādhyā
taṃ te tapāmi varuṇasya dharmaṇā
yam indrāṇī smaram asiñcad apsv antaḥ śośucānaṃ sahādhyā
taṃ te tapāmi varuṇasya dharmaṇā
yam indrāgnī smaram asiñcatām apsv antaḥ śośucānaṃ sahādhyā
taṃ te tapāmi varuṇasya dharmaṇā
yam mitrāvaruṇau smaram asiñcatām apsv antaḥ śośucānaṃ sahādhyā
taṃ te tapāmi varuṇasya dharmaṇā
ya imāṃ devo mekhalām ābabandha yaḥ saṃnanāha ya u no yuyoja
yasya devasya praśiṣā carāmaḥ sa pāram ichāt sa u no vi muñcāt
āhutāsy abhihuta ṛṣīṇām asy āyudham
pūrvā vratasya prāśnatī vīraghnī bhava mekhale
mṛtyor ahaṃ brahmacārī yad asmi niryācan bhūtāt puruṣaṃ yamāya
tam ahaṃ brahmaṇā tapasā śrameṇānayainaṃ mekhalayā sināmi
śraddhāyā duhitā tapaso 'dhi jātā svasā ṛṣīṇāṃ bhūtakṛtāṃ babhūva
sā no mekhale matim ā dhehi medhām atho no dhehi tapa indriyaṃ ca
yāṃ tvā pūrve bhūtakṛta ṛṣayaḥ paribedhire
sā tvaṃ pari ṣvajasva māṃ dīrghāyutvāya mekhale
ayaṃ vajras tarpayatām ṛtasyāvāsya rāṣṭram apa hantu jīvitam
śṛṇātu grīvāḥ pra śṛṇātūṣṇihā vṛtrasyeva śacīpatiḥ
adharo'dhara uttarebhyo gūḍhaḥ pṛthivyā mot sṛpat
vajreṇāvahataḥ śayām
yo jināti tam anvicha yo jināti tam ij jahi
jinato vajra tvaṃ sīmantam anvañcam anu pātaya
yad aśnāmi balaṃ kurva itthaṃ vajram ā dade
skandhān amuṣya śātayan vṛtrasyeva śacīpatiḥ
yat pibāmi saṃ pibāmi samudra iva saṃpibaḥ
prāṇān amuṣya saṃpāya saṃ pibāmo amuṃ vayam
yad girāmi saṃ girāmi samudra iva saṃgiraḥ
prāṇān amuṣya saṃgīrya saṃ girāmo amum vayam
devī devyām adhi jātā pṛthivyām asy oṣadhe
tāṃ tvā nitatni keśebhyo dṛṃhaṇāya khanāmasi
dṛṃha pratnān janayājātān jātān u varṣīyasas kṛdhi
yas te keśo 'vapadyate samūlo yaś ca vṛścate
idaṃ taṃ viśvabheṣajyābhi ṣiñcāmi vīrudhā
yāṃ jamadagnir akhanad duhitre keśavardhanīm
tāṃ vītahavya ābharad asitasya gṛhebhyaḥ
abhīśunā meyā āsan vyāmenānumeyāḥ
keśā naḍā iva vardhantāṃ śīrṣṇas te asitāḥ pari
dṛṃha mūlam āgraṃ yacha vi madhyaṃ yāmayauṣadhe
keśā naḍā iva vardhantām śīrṣṇas te asitāḥ pari
tvaṃ vīrudhāṃ śreṣṭhatamābhiśrutāsy oṣadhe
imaṃ me adya puruṣaṃ klībam opaśinaṃ kṛdhi
klībaṃ kṛdhy opaśinam atho kurīriṇaṃ kṛdhi
athāsyendro grāvabhyām ubhe bhinattv āṇḍyau
klība klībaṃ tvākaraṃ vadhre vadhriṃ tvākaram arasārasaṃ tvākaram
kurīram asya śīrṣaṇi kumbaṃ cādhinidadhmasi
ye te nādyau devakṛte yayos tiṣṭhati vṛṣṇyam
te te bhinadmi śamyayāmuṣyā adhi muṣkayoḥ
yathā naḍam kaśipune striyo bhindanty aśmanā
evā bhinadmi te śepo 'muṣyā adhi muṣkayoḥ
nyastikā rurohitha subhagaṃkaraṇī mama
śataṃ tava pratānās trayastriṃśan nitānāḥ
tayā sahasraparṇyā hṛdayaṃ śoṣayāmi te
śuṣyatu mayi te hṛdayam atho śuṣyatv āsyam
atho ni śuṣya māṃ kāmenātho śuṣkāsyā cara
saṃvananī samuṣpalā babhru kalyāṇi saṃ nuda
amūṃ ca māṃ ca saṃ nuda samānaṃ hṛdayaṃ kṛdhi
yathodakam apapuṣo 'paśuṣyaty āsyam
evā ni śuṣya māṃ kāmenātho śuṣkāsyā cara
yathā nakulo vichidya saṃdadhāty ahiṃ punaḥ
evā kāmasya vichinnaṃ saṃ dhehi vīryāvati
yau vyāghrāv avarūdhau jighatsataḥ pitaraṃ mātaraṃ ca
tau dantaṃ brahmaṇas pate śivau kṛṇu jātavedaḥ
vrīhim attaṃ yavam attam atho māṣam atho tilam
eṣa vāṃ bhāgo nihito ratnadheyāya dantau mā hiṃsiṣṭaṃ pitaram mātaraṃ ca
upahūtau sayujau syonau dantau sumaṅgalau
anyatra vāṃ ghoraṃ tanvaḥ paraitu dantau mā hiṃsiṣṭaṃ pitaraṃ mātaraṃ ca
vāyur enāḥ samākarat tvaṣṭā poṣāya dhriyatām
indra ābhyo adhi bravad rudro bhūmne cikitsatu
lohitena svadhitinā mithunaṃ karṇayoḥ kṛdhi
akartām aśvinā lakṣma tad astu prajayā bahu
yathā cakrur devāsurā yathā manuṣyā uta
evā sahasrapoṣāya kṛṇutaṃ lakṣmāśvinā
uc chrayasva bahur bhava svena mahasā yava
mṛṇīhi viśvā pātrāṇi mā tvā divyāśanir vadhīt
āśṛṇvantaṃ yavaṃ devaṃ yatra tvāchāvadāmasi
tad uc chrayasva dyaur iva samudra ivaidhy akṣitaḥ
akṣitās ta upasado 'kṣitāḥ santu rāśayaḥ
pṛṇanto akṣitāḥ santv attāraḥ santv akṣitāḥ
dhītī vā ye anayan vāco agraṃ manasā vā ye 'vadann ṛtāni
tṛtīyena brahmaṇā vāvṛdhānās turīyeṇāmanvata nāma dhenoḥ
sa veda putraḥ pitaraṃ sa mātaraṃ sa sūnur bhuvat sa bhuvat punarmaghaḥ
sa dyām aurṇod antarikṣaṃ svaḥ sa idaṃ viśvam abhavat sa ābharat
atharvāṇaṃ pitaraṃ devabandhuṃ mātur garbhaṃ pitur asuṃ yuvānam
ya imaṃ yajñam manasā ciketa pra ṇo vocas tam iheha bravaḥ
ayā viṣṭhā janayan karvarāṇi sa hi ghṛṇir urur varāya gātuḥ
sa pratyudaid dharuṇaṃ madhvo agraṃ svayā tanvā tanvam airayata
ekayā ca daśabhiś ca suhute dvābhyām iṣṭaye viṃśatyā ca
tisṛbhiś ca vahase triṃśatā ca viyugbhir vāya iha tā vi muñca
yajñena yajñam ayajanta devās tāni dharmāṇi prathamāny āsan
te ha nākaṃ mahimānaḥ sacanta yatra pūrve sādhyāḥ santi devāḥ
yajño babhūva sa ā babhūva sa pra jajñe sa u vāvṛdhe punaḥ
sa devānām adhipatir babhūva so asmāsu draviṇam ā dadhātu
yad devā devān haviṣā 'yajantāmartyān manasā martyena
madema tatra parame vyoman paśyema tad uditau sūryasya
yat puruṣeṇa haviṣā yajñaṃ devā atanvata
asti nu tasmād ojīyo yad vihavyenejire
mugdhā devā uta śunā 'yajantota gor aṅgaiḥ purudhā 'yajanta
ya imaṃ yajñaṃ manasā ciketa pra ṇo vocas tam iheha bravaḥ
aditir dyaur aditir antarikṣam aditir mātā sa pitā sa putraḥ
viśve devā aditir pañca janā aditir jātam aditir janitvam
mahīm ū ṣu mātaraṃ suvratānām ṛtasya patnīm avase havāmahe
tuvikṣatrām ajarantīm urūcīṃ suśarmāṇam aditiṃ supraṇītim
sutrāmāṇaṃ pṛthivīṃ dyām anehasaṃ suśarmāṇam aditiṃ supraṇītim
daivīṃ nāvaṃ svaritrām anāgaso asravantīm ā ruhemā svastaye
vājasya nu prasave mātaraṃ mahīm aditiṃ nāma vacasā karāmahe
yasyā upastha urv antarikṣaṃ sā naḥ śarma trivarūthaṃ ni yachāt
diteḥ putrāṇām aditer akāriṣam ava devānāṃ bṛhatām anarmaṇām
teṣāṃ hi dhāma gabhiṣak samudriyaṃ nainān namasā paro asti kaścana
bhadrād adhi śreyaḥ prehi bṛhaspatiḥ puraetā te astu
athemam asyā vara ā pṛthivyā āreśatruṃ kṛṇuhi sarvavīram
prapathe pathām ajaniṣṭa pūṣā prapathe divaḥ prapathe pṛthivyāḥ
ubhe abhi priyatame sadhasthe ā ca parā ca carati prajānan
pūṣemā āśā anu veda sarvāḥ so asmāṃ abhayatamena neṣat
svastidā āghṛṇiḥ sarvavīro 'prayuchan pura etu prajānan
pūṣan tava vrate vayaṃ na riṣyema kadā cana
stotāras ta iha smasi
pari pūṣā parastād dhastaṃ dadhātu dakṣiṇam
punar no naṣṭam ājatu saṃ naṣṭena gamemahi
yas te stanaḥ śaśayur yo mayobhūr yaḥ sumnayuḥ suhavo yaḥ sudatraḥ
yena viśvā puṣyasi vāryāṇi sarasvati tam iha dhātave kaḥ
yas te pṛthu stanayitnur ya ṛṣvo daivaḥ ketur viśvam ābhūṣatīdam
mā no vadhīr vidyutā deva sasyaṃ mota vadhī raśmibhiḥ sūryasya
sabhā ca mā samitiś cāvatāṃ prajāpater duhitarau saṃvidāne
yenā saṃgachā upa mā sa śikṣāc cāru vadāni pitaraḥ saṃgateṣu
vidma te sabhe nāma nariṣṭā nāma vā asi
ye te ke ca sabhāsadas te me santu savācasaḥ
eṣām ahaṃ samāsīnānāṃ varco vijñānam ā dade
asyāḥ sarvasyāḥ saṃsado mām indra bhaginaṃ kṛṇu
yad vo manaḥ parāgataṃ yad baddham iha veha vā
tad va ā vartayāmasi mayi vo ramatāṃ manaḥ
yathā sūryo nakṣatrāṇām udyaṃs tejāṃsy ādade
evā strīṇāṃ ca puṃsāṃ ca dviṣatāṃ varca ā dade
yāvanto mā sapatnānām āyantaṃ pratipaśyatha
udyant sūrya iva suptānāṃ dviṣatām varca ā dade
abhi tyaṃ devaṃ savitāram oṇyoḥ kavikratum
arcāmi satyasavaṃ ratnadhām abhi priyaṃ matim
urdhvā yasyāmatir bhā adidyutat savīmani
hiraṇyapāṇir amimīta sukratuḥ kṛpāt svaḥ
sāvīr hi deva prathamāya pitre varṣmāṇam asmai varimāṇam asmai
athāsmabhyaṃ savitar vāryāṇi divodiva ā suvā bhūri paśvaḥ
damūnā devaḥ savitā vareṇyo dadhad ratnaṃ pitṛbhya āyūṃṣi
pibāt somaṃ mamadad enam iṣṭe parijmā cit kramate asya dharmaṇi
tāṃ savitaḥ satyasavāṃ sucitrām āhaṃ vṛṇe sumatiṃ viśvavārām
yām asya kaṇvo aduhat prapīnāṃ sahasradhārāṃ mahiṣo bhagāya
bṛhaspate savitar vardhayainaṃ jyotayainaṃ mahate saubhagāya
saṃśitaṃ cit saṃtaraṃ saṃ śiśādhi viśva enam anu madantu devāḥ
dhātā dadhātu no rayim īśāno jagatas patiḥ
sa naḥ pūrṇena yachatu
dhātā dadhātu dāśuṣe prācīṃ jīvātum akṣitām
vayam devasya dhīmahi sumatiṃ viśvarādhasaḥ
dhātā viśvā vāryā dadhātu prajākāmāya dāśuṣe duroṇe
tasmai devā amṛtaṃ saṃ vyayantu viśve devā aditiḥ sajoṣāḥ
dhātā rātiḥ savitedaṃ juṣantāṃ prajāpatir nidhipatir no agniḥ
tvaṣṭā viṣṇuḥ prajayā saṃrarāṇo yajamānāya draviṇaṃ dadhātu
pra nabhasva pṛthivi bhinddhīdaṃ divyaṃ nabhaḥ
udno divyasya no dhātar īśāno vi ṣyā dṛtim
na ghraṃs tatāpa na himo jaghāna pra nabhatāṃ pṛthivī jīradānuḥ
āpaś cid asmai ghṛtam it kṣaranti yatra somaḥ sadam it tatra bhadram
prajāpatir janayati prajā imā dhātā dadhātu sumanasyamānaḥ
saṃjānānāḥ saṃmanasaḥ sayonayo mayi puṣṭaṃ puṣṭapatir dadhātu
anv adya no 'numatir yajñaṃ deveṣu manyatām
agniś ca havyavāhano bhavatāṃ dāśuṣe mama
anv id anumate tvaṃ maṃsase śaṃ ca nas kṛdhi
juṣasva havyam āhutaṃ prajāṃ devi rarāsva naḥ
anu manyatām anumanyamānaḥ prajāvantaṃ rayim akṣīyamāṇam
tasya vayaṃ heḍasi māpi bhūma sumṛḍīke asya sumatau syāma
yat te nāma suhavaṃ supraṇīte 'numate anumataṃ sudānu
tenā no yajñaṃ pipṛhi viśvavāre rayiṃ no dhehi subhage suvīram
emaṃ yajñam anumatir jagāma sukṣetratāyai suvīratāyai sujātam
bhadrā hy asyāḥ pramatir babhūva semam yajñam avatu devagopā
anumatiḥ sarvam idaṃ babhūva yat tiṣṭhati carati yad u ca viśvam ejati
tasyās te devi sumatau syāmānumate anu hi maṃsase naḥ
sameta viśve vacasā patiṃ diva eko vibhūr atithir janānām
sa pūrvyo nūtanam āvivāsat taṃ vartanir anu vāvṛta ekam it puru
ayaṃ sahasram ā no dṛśe kavīnāṃ matir jyotir vidharmaṇi
bradhnaḥ samīcīr uṣasaḥ sam airayan
arepasaḥ sacetasaḥ svasare manyumattamāś cite goḥ
dauṣvapnyam daurjīvityaṃ rakṣo abhvam arāyyaḥ
durṇāmnīḥ sarvā durvācas tā asman nāśayāmasi
yan na indro akhanad yad agnir viśve devā maruto yat svarkāḥ
tad asmabhyaṃ savitā satyadharmā prajāpatir anumatir ni yachāt
yayor ojasā skabhitā rajāṃsi yau vīryair vīratamā śaviṣṭhā
yau patyete apratītau sahobhir viṣṇum agan varuṇaṃ pūrvahūtiḥ
yasyedaṃ pradiśi yad virocate pra cānati vi ca caṣṭe śacībhiḥ
purā devasya dharmaṇā sahobhir viṣṇum agan varuṇaṃ pūrvahūtiḥ
viṣṇor nu kaṃ prā vocaṃ vīryāṇi yaḥ pārthivāni vimame rajāṃsi
yo askabhāyad uttaraṃ sadhasthaṃ vicakramāṇas tredhorugāyaḥ
pra tad viṣṇu stavate vīryāṇi mṛgo na bhīmaḥ kucaro giriṣṭhāḥ
parāvata ā jagamyāt parasyāḥ
yasyoruṣu triṣu vikramaneṣv adhikṣiyanti bhuvanāni viśvā
uru viṣṇo vi kramasvoru kṣayāya nas kṛdhi
ghṛtam ghṛtayone piba prapra yajñapatiṃ tira
idaṃ viṣṇur vi cakrame tredhā ni dadhe padā
samūḍham asya paṃsure
trīṇi padā vi cakrame viṣṇur gopā adābhyaḥ
ito dharmāṇi dhārayan
viṣṇoḥ karmāṇi paśyata yato vratāni paspaśe
indrasya yujyaḥ sakhā
tad viṣṇoḥ paramaṃ padaṃ sadā paśyanti sūrayaḥ
divīva cakṣur ātatam
divo viṣṇa uta pṛthivyā maho viṣṇa uror antarikṣāt
hastau pṛṇasva bahubhir vasavyair āprayacha dakṣiṇād ota savyāt
iḍaivāsmāṃ anu vastāṃ vratena yasyāḥ pade punate devayantaḥ
ghṛtapadī śakvarī somapṛṣṭhopa yajñam asthita vaiśvadevī
vedaḥ svastir drughaṇaḥ svastiḥ paraśur vediḥ paraśur naḥ svasti
haviṣkṛto yajñiyā yajñakāmās te devāso yajñam imaṃ juṣantām
agnāviṣṇū mahi tad vāṃ mahitvam pātho ghṛtasya guhyasya nāma
damedame sapta ratnā dadhānau prati vāṃ jihvā ghṛtam ā caraṇyāt
agnāviṣṇū mahi dhāma priyam vāṃ vītho ghṛtasya guhyā juṣāṇau
damedame suṣṭutyā vāvṛdhānau prati vāṃ jihvā ghṛtam uc caraṇyāt
svāktaṃ me dyāvāpṛthivī svāktaṃ mitro akar ayam
svāktaṃ me brahmaṇas patiḥ svāktaṃ savitā karat
indrotibhir bahulābhir no adya yāvacchreṣṭhābhir maghavan chūra jinva
yo no dveṣṭy adhara sas padīṣṭa yam u dviṣmas tam u prāṇo jahātu
upa priyaṃ panipnatam yuvānam āhutīvṛdham
aganma bibhrato namo dīrgham āyuḥ kṛṇotu me
saṃ mā siñcantu marutaḥ saṃ pūṣā saṃ bṛhaspatiḥ
saṃ māyam agniḥ siñcatu prajayā ca dhanena ca dīrgham āyuḥ kṛṇotu me
agne jātān pra ṇudā me sapatnān praty ajātān jātavedo nudasva
adhaspadaṃ kṛṇuṣva ye pṛtanyavo 'nāgasas te vayam aditaye syāma
prānyānt sapatnānt sahasā sahasva praty ajātān jātavedo nudasva
idaṃ rāṣṭraṃ pipṛhi saubhagāya viśva enam anu madantu devāḥ
imā yās te śataṃ hirāḥ sahasraṃ dhamanīr uta
tāsāṃ te sarvāsām aham aśmanā bilam apy adhām
paraṃ yoner avaraṃ te kṛṇomi mā tvā prajābhi bhūn mota sūtuḥ
asvaṃ tvāprajasaṃ kṛṇomy aśmānaṃ te apidhānam kṛṇomi
akṣyau nau madhusaṃkāśe anīkam nau samañjanam
antaḥ kṛṣṇuṣva māṃ hṛdi mana in nau sahāsati
abhi tvā manujātena dadhāmi mama vāsasā
yāthā 'so mama kevalo nānyāsāṃ kīrtayāś cana
idam khanāmi bheṣajaṃ māṃpaśyam abhirorudam
parāyato nivartanam āyataḥ pratinandanam
yenā nicakra āsurīndraṃ devebhyas pari
tenā ni kurve tvām ahaṃ yathā te 'sāni supriyā
pratīcī somam asi pratīcī uta sūryam
pratīcī viśvān devān tāṃ tvāchāvadāmasi
ahaṃ vadāmi net tvaṃ sabhāyām aha tvaṃ vada
mamed asas tvaṃ kevalo nānyāsāṃ kīrtayāś cana
yadi vāsi tirojanaṃ yadi vā nadyas tiraḥi
iyaṃ ha mahyaṃ tvām oṣadhir baddhveva nyānayat
divyaṃ suparṇaṃ payasaṃ bṛhantam apāṃ garbhaṃ vṛṣabham oṣadhīnām
abhīpato vṛṣṭyā tarpayantam ā no goṣṭhe rayiṣṭhāṃ sthāpayāti
yasya vrataṃ paśavo yanti sarve yasya vrata upatiṣṭhanta āpaḥ
yasya vrate puṣṭapatir niviṣṭas taṃ sarasvantam avase havāmahe
ā pratyañcaṃ dāśuṣe dāśvaṃsaṃ sarasvantaṃ puṣṭapatiṃ rayiṣṭhām
rāyas poṣaṃ śravasyuṃ vasānā iha sadanaṃ rayīṇām
ati dhanvāny aty apas tatarda śyeno nṛcakṣā avasānadarśaḥ
taran viśvāny avarā rajaṃsīndreṇa sakhyā śiva ā jagamyāt
śyeno nṛcakṣā divyaḥ suparṇaḥ sahasrapāc chatayonir vayodhāḥ
sa no ni yachād vasu yat parābhṛtam asmākam astu pitṛṣu svadhāvat
somārudrā vi vṛhataṃ viṣūcīm amīvā yā no gayam āviveśa
bādhethāṃ dūraṃ nirṛtim parācaiḥ kṛtaṃ cid enaḥ pra mumuktam asmat
somārudrā yuvam etāny asmad viśvā tanūṣu bheṣajāni dhattam
ava syataṃ muñcataṃ yan no asat tanūṣu baddhaṃ kṛtam eno asmat
śivās ta ekā aśivās ta ekāḥ sarvā bibharṣi sumanasyamānaḥ
tisro vāco nihitā antar asmin tāsām ekā vi papātānu ghoṣam
ubhā jigyathur na parā jayethe na parā jigye kataraś canainayoḥ
indraś ca viṣṇo yad apaspṛdhethāṃ tredhā sahasraṃ vi tad airayethām
janād viśvajanīnāt sindhutas pary ābhṛtam
dūrāt tvā manya udbhṛtam īrṣyāyā nāma bheṣajam
agner ivāsya dahato dāvasya dahataḥ pṛthak
etām etasyerṣyām udrāgnim iva śamaya
sinīvāli pṛthuṣṭuke yā devānām asi svasā
juṣasva havyam āhutaṃ prajāṃ devi didiḍḍhi naḥ
yā subāhuḥ svaṅguriḥ suṣūmā bahusūvarī
tasyai viśpatnyai haviḥ sinīvālyai juhotana
yā viśpatnīndram asi pratīcī sahasrastukābhiyantī devī
viṣṇoḥ patni tubhyaṃ rātā havīṃṣi patiṃ devi rādhase codayasva
kuhūṃ devīṃ sukṛtaṃ vidmanāpasam asmin yajñe suhavā johavīmi
sā no rayiṃ viśvavāraṃ ni yachād dadātu vīram śatadāyam ukthyam
kuhūr devānām amṛtasya patnī havyā no asya haviṣo juṣeta
śṛnotu yajñam uśatī no adya rāyas poṣaṃ cikituṣī dadhātu
rākām ahaṃ suhavā suṣṭutī huve śṛṇotu naḥ subhagā bodhatu tmanā
sīvyatv apaḥ sūcyāchidyamānayā dadātu vīraṃ śatadāyam ukthyam
yās te rāke sumatayaḥ supeśaso yābhir dadāsi dāśuṣe vasūni
tābhir no adya sumanā upāgahi sahasrāpoṣam subhage rarāṇā
devānāṃ patnīr uśatīr avantu naḥ prāvantu nas tujaye vājasātaye
yāḥ pārthivāso yā apām api vrate tā no devīḥ suhavāḥ śarma yachantu
uta gnā vyantu devapatnīr indrāṇy agnāyy aśvinī rāṭ
ā rodasī varunānī śṛṇotu vyantu devīr ya ṛtur janīnām
yathā vṛkṣam aśanir viśvāhā hanty aprati
evāham adya kitavān akṣair badhyāsam aprati
turāṇām aturāṇāṃ viśām avarjuṣīṇām
samaitu viśvato bhago antarhastaṃ kṛtaṃ mama
īḍe agniṃ svāvasuṃ namobhir iha prasakto vi cayat kṛtaṃ naḥ
rathair iva pra bhare vājayadbhiḥ pradakṣiṇaṃ marutāṃ stomam ṛdhyām
vayaṃ jayema tvayā yujā vṛtam asmākam aṃśam ud ava bharebhare
asmabhyam indra varīyaḥ sugaṃ kṛdhi pra śatrūṇāṃ maghavan vṛṣṇyā ruja
ajaiṣaṃ tvā saṃlikhitam ajaiṣam uta saṃrudham
aviṃ vṛko yathā mathad evā mathnāmi te kṛtam
uta prahām atidīvā jayati kṛtam iva śvaghnī vi cinoti kāle
yo devakāmo na dhanam ruṇaddhi sam it taṃ rāyaḥ sṛjati svadhābhiḥ
gobhiṣ ṭaremāmatiṃ durevāṃ yavena vā kṣudhaṃ puruhūta viśve
vayaṃ rājasu prathamā dhanāny ariṣṭāso vṛjanībhir jayema
kṛtaṃ me dakṣiṇe haste jayo me savya āhitaḥ
gojid bhūyāsam aśvajid dhanaṃjayo hiraṇyajit
akṣāḥ phalavatīm dyuvaṃ datta gāṃ kṣīriṇīm iva
saṃ mā kṛtasya dhārayā dhanuḥ snāvneva nahyata
bṛhaspatir naḥ pari pātu paścād utottarasmād adharād aghayoḥ
indraḥ purastād uta madhyato naḥ sakhā sakhibhyo varīyaḥ kṛṇotu
saṃjñānaṃ naḥ svebhiḥ saṃjñānam araṇebhiḥ
saṃjñānam aśvinā yuvam ihāsmāsu ni yachatam
saṃ jānāmahai manasā saṃ cikitvā mā yuṣmahi manasā daivyena
mā ghoṣā ut sthur bahule vinirhate meṣuḥ paptad indrasyāhany āgate
amutrabhūyād adhi yad yamasya bṛhaspate abhiśaster amuñcaḥ
praty auhatām aśvinā mṛtyum asmad devānām agne bhiṣajā śacībhiḥ
saṃ krāmataṃ mā jahītaṃ śarīraṃ prāṇāpānau te sayujāv iha stām
śataṃ jīva śarado vardhamāno 'gniṣ ṭe gopā adhipā vasiṣṭhaḥ
āyur yat te atihitaṃ parācair apānaḥ prāṇaḥ punar ā tāv itām
agniṣ ṭad āhār nirṛter upasthāt tad ātmani punar ā veśayāmi te
memaṃ prāṇo hāsīn mo apāno 'vahāya parā gāt
saptarṣibhya enaṃ pari dadāmi te enaṃ svasti jarase vahantu
pra viṣataṃ prāṇāpānāv anaḍvāhāv iva vrajam
ayaṃ jarimnaḥ śevadhir ariṣṭa iha vardhatām
ā te prāṇaṃ suvāmasi parā yakṣmaṃ suvāmi te
āyur no viśvato dadhad ayam agnir vareṇyaḥ
ud vayaṃ tamasas pari rohanto nākam uttamam
devaṃ devatrā sūryam aganma jyotir uttamam
ṛcaṃ sāma yajāmahe yābhyāṃ karmāṇi kurvate
ete sadasi rājato yajñaṃ deveṣu yachataḥ
ṛcaṃ sāma yad aprākṣaṃ havir ojo yajur balam
eṣa mā tasmān mā hiṃsīd vedaḥ pṛṣṭaḥ śacīpate
ye te panthāno 'va divo yebhir viśvam airayaḥ
tebhiḥ sumnayā dhehi no vaso
tiraścirājer asitāt pṛdākoḥ pari saṃbhṛtam
tat kaṅkaparvaṇo viṣam iyaṃ vīrud anīnaśat
iyaṃ vīrun madhujātā madhuścun madhulā madhūḥ
sā vihrutasya bheṣajy atho maśakajambhanī
yato daṣṭaṃ yato dhītaṃ tatas te nir hvayāmasi
arbhasya tṛpradaṃśino maśakasyārasaṃ viṣam
ayaṃ yo vakro viparur vyaṅgo mukhāni vakrā vṛjinā kṛṇoṣi
tāni tvaṃ brahmaṇas pate iṣīkām iva saṃ namaḥ
arasasya śarkoṭasya nīcīnasyopasarpataḥ
viṣaṃ hy asyādiṣy atho enam ajījabham
na te bāhvor balam asti na śīrṣe nota madhyataḥ
atha kiṃ pāpayā 'muyā puche bibharṣy arbhakam
adanti tvā pipīlikā vi vṛścanti mayūryaḥ
sarve bhala bravātha śārkoṭam arasaṃ viṣam
ya ubhābhyāṃ praharasi puchena cāsyena ca
āsye na te viṣaṃ kim u te puchadhāv asat
yad āśasā vadato me vicukṣubhe yad yācamānasya carato janāṃ anu
yad ātmani tanvo me viriṣṭaṃ sarasvatī tad ā pṛṇad ghṛtena
sapta kṣaranti siśave marutvate pitre putrāso apy avīvṛtann ṛtāni
ubhe id asyobhe asya rājata ubhe yatete ubhe asya puṣyataḥ
indrāvaruṇā sutapāv imaṃ sutaṃ somaṃ pibataṃ madyaṃ dhṛtavratau
yuvo ratho adhvaro devavītaye prati svasaram upa yātu pītaye
indrāvaruṇā madhumattamasya vṛṣṇaḥ somasya vṛṣaṇā vṛṣethām
idaṃ vām andhaḥ pariṣiktam āsadyāsmin barhiṣi mādayethām
yo naḥ śapād aśapataḥ śapato yaś ca naḥ śapāt
vṛkṣa iva vidyutā hata ā mūlād anu śuṣyatu
ūrjaṃ bibhrad vasuvaniḥ sumedhā aghoreṇa cakṣuṣā mitriyeṇa
gṛhān aimi sumanā vandamāno ramadhvam mā bibhīta mat
ime gṛhā mayobhuva ūrjasvantaḥ payasvantaḥ
pūrṇā vāmena tiṣṭhantas te no jānantv āyataḥ
yeṣām adhyeti pravasan yeṣu saumanaso bahuḥ
gṛhān upa hvayāmahe te no jānantv āyataḥ
upahūtā bhūridhanāḥ sakhāyaḥ svādusaṃmudaḥ
akṣudhyā atṛṣyā sta gṛhā māsmad bibhītana
upahūtā iha gāva upahūtā ajāvayaḥ
atho annasya kīlāla upahūto gṛheṣu
sūnṛtāvantaḥ subhagā irāvanto hasāmudāḥ
atṛṣyā akṣudhyā sta gṛhā māsmad bibhītana
ihaiva sta mānu gāta viśvā rūpāṇi puṣyata
aiṣyāmi bhadreṇā saha bhūyāṃso bhavatā mayā
yad agne tapasā tapa upatapyāmahe tapaḥ
priyāḥ śrutasya bhūyāsmāyuṣmantaḥ sumedhasaḥ
agne tapas tapyāmaha upa tapyāmahe tapaḥ
śrutāni śṛṇvantaḥ vayam āyuṣmantaḥ sumedhasaḥ
ayam agniḥ satpatir vṛddhavṛṣṇo rathīva pattīn ajayat purohitaḥ
nābhā pṛthivyāṃ nihito davidyutad adhaspadaṃ kṛṇutāṃ ye pṛtanyavaḥ
pṛtanājitaṃ sahamānam agnim ukthyair havāmahe paramāt sadhasthāt
sa naḥ parṣad ati durgāṇi viśvā kṣāmad devo 'ti duritāny agniḥ
idaṃ yat kṛṣṇaḥ śakunir abhiniṣpatann apīpatat
āpo mā tasmāt sarvasmād duritāt pāntv aṃhasaḥ
idaṃ yat kṛṣṇaḥ śakunir avāmṛkṣan nirṛte te mukhena
agnir mā tasmād enaso gārhapatyaḥ pra muñcatu
pratīcīnaphalo hi tvam apāmārga rurohitha
sarvān mac chapathām adhi varīyo yavayā itaḥ
yad duṣkṛtaṃ yac chamalaṃ yad vā cerima pāpayā
tvayā tad viśvatomukhāpāmārgāpa mṛjmahe
śyāvadatā kunakhinā baṇḍena yat sahāsima
apāmārga tvayā vayaṃ sarvaṃ tad apa mṛjmahe
yady antarikṣe yadi vāta āsa yadi vṛkṣeṣu yadi volapeṣu
yad aśravan paśava udyamānaṃ tad brāhmaṇaṃ punar asmān upaitu
punar maitv indriyaṃ punar ātmā draviṇaṃ brāhmaṇaṃ ca
punar agnayo dhiṣṇyā yathāsthāma kalpayantām ihaiva
sarasvati vrateṣu te divyeṣu devi dhāmasu
juṣasva havyam āhutaṃ prajām devi rarāsva naḥ
idaṃ te havyaṃ ghṛtavat sarasvatīdaṃ pitṝṇāṃ havir āsyaṃ yat
imāni ta uditā śamtamāni tebhir vayaṃ madhumantaḥ syāma
śivā naḥ śaṃtamā bhava sumṛḍīkā sarasvati
mā te yuyoma saṃdṛśaḥ
śaṃ no vāto vātu śaṃ nas tapatu sūryaḥ
ahāni śaṃ bhavantu naḥ śaṃ rātrī prati dhīyatāṃ
śaṃ uṣā no vy uchatu
yat kiṃ cāsau manasā yac ca vācā yajñair juhoti haviṣā yajuṣā
tan mṛtyunā nirṛtiḥ saṃvidānā purā satyād āhutiṃ hantv asya
yātudhānā nirṛtir ād u rakṣas te asya ghnantv anṛtena satyam
indreṣitā devā ājam asya mathnantu mā tat saṃ pādi yad asau juhoti
ajirādhirājau śyenau saṃpātināv iva
ājyaṃ pṛtanyato hatāṃ yo naḥ kaścābhyaghāyati
apāñcau ta ubhau bāhū api nahyāmy āsyam
agner devasya manyunā tena te 'vadhiṣaṃ haviḥ
api nahyāmi te bāhū api nahyāmy āsyam
agner ghorasya manyunā tena 'vadhiṣaṃ haviḥ
pari tvāgne puraṃ vayaṃ vipraṃ sahasya dhīmahi
dhṛṣadvarṇaṃ divedive hantāraṃ bhaṅgurāvataḥ
ut tiṣṭhatāva paśyatendrasya bhāgam ṛtviyam
yadi śrātam juhotana yady aśrātaṃ mamattana
śrātam havir o ṣv indra pra yāhi jagāma sūro adhvano vi madhyam
pari tvāsate nidhibhiḥ sakhāyaḥ kulapā na vrājapatim carantam
śrātaṃ manya ūdhani śrātam agnau suśṛtaṃ manye tad ṛtaṃ navīyaḥ
mādhyandinasya savanasya dadhnaḥ pibendra vajrin purukṛj juṣāṇaḥ
samiddho agnir vṛṣaṇā rathī divas tapto gharmo duhyate vām iṣe madhu
vayaṃ hi vāṃ purudamāso aśvinā havāmahe sadhamādeṣu kāravaḥ
samiddho agnir aśvinā tapto vāṃ gharma ā gatam
duhyante nūnaṃ vṛṣaṇeha dhenavo dasrā madanti vedhasaḥ
ivāhākṛtaḥ śucir deveṣu yajño yo aśvinoś camaso devapānaḥ
tam u viśve amṛtāso juṣāṇā gandharvasya praty āsnā rihanti
yad usriyāsv āhutaṃ ghṛtaṃ payo 'yaṃ sa vām aśvinā bhāga ā gatam
mādhvī dhartārā vidathasya satpatī taptaṃ gharmaṃ pibatam divaḥ
tapto vāṃ gharmo nakṣatu svahotā pra vām adhvaryuś caratu payasvān
madhor dugdhasyāśvinā tanāyā vītaṃ pātaṃ payasa usriyāyāḥ
upa drava payasā godhug oṣam ā gharme siñca paya usriyāyāḥ
vi nākam akhyat savitā vareṇyo 'nuprayāṇam uṣaso vi rājati
upa hvaye sudughāṃ dhenum etāṃ suhasto godhug uta dohad enām
śreṣṭhaṃ savaṃ savitā sāviṣan no 'bhīddho gharmas tad u ṣu pra vocat
hiṅkṛṇvatī vasupatnī vasūnāṃ vatsam ichantī manasā nyāgan
duhām aśvibhyāṃ payo aghnyeyaṃ sā vardhatāṃ mahate saubhagāya
juṣṭo damūnā atithir duroṇa imaṃ no yajñam upa yāhi vidvān
viśvā agne abhiyujo vihatya śatrūyatām ā bharā bhojanāni
agne śardha mahate saubhagāya tava dyumnāny uttamāni santu
saṃ jāspatyaṃ suyamam ā kṛṇuṣva śatrūyatām abhi tiṣṭhā mahāṃsi
sūyavasād bhagavatī hi bhūyā adhā vayaṃ bhagavantaḥ syāma
addhi tṛṇam aghnye viśvadānīṃ piba śuddham udakam ācarantī
apacitāṃ lohinīnāṃ kṛṣṇā māteti śuśruma
muner devasya mūlena sarvā vidhyāmi tā aham
vidhyāmy āsāṃ prathamāṃ vidhyāmi uta madhyamām
idaṃ jaghanyām āsām ā chinadmi stukām iva
tvāṣṭreṇāhaṃ vacasā vi ta īrṣyām amīmadam
atho yo manyuṣ ṭe pate tam u te śamayāmasi
vratena tvaṃ vratapate samakto viśvāhā sumanā dīdihīha
taṃ tvā vayaṃ jātavedaḥ samiddhaṃ prajāvanta upa sadema sarve
prajāvatīḥ sūyavase ruśantīḥ śuddhā apaḥ suprapāṇe pibantīḥ
mā va stena īśata māghaśaṃsaḥ pari vo rudrasya hetir vṛṇaktu
padajñā stha ramatayaḥ saṃhitā viśvanāmnīḥ
upa mā devīr devebhir eta
imaṃ goṣṭham idaṃ sado ghṛtenāsmānt sam ukṣata
ā susrasaḥ susraso asatībhyo asattarāḥ
sehor arasatarā havaṇād vikledīyasīḥ
yā graivyā apacito 'tho yā upapakṣyāḥ
vijāmni yā apacitaḥ svayaṃsrasaḥ
yaḥ kīkasāḥ praśṛṇāti talīdyam avatiṣṭhati
nir hās taṃ sarvaṃ jāyānyam yaḥ kaś ca kakudi śritaḥ
pakṣī jāyānyaḥ patati sa ā viśati pūruṣam
tad akṣitasya bheṣajam ubhayoḥ sukṣatasya ca
vidma vai te jāyānya jānaṃ yato jāyānya jāyase
kathaṃ ha tatra tvam hano yasya kṛṇmo havir gṛhe
dhṛṣat piba kalaśe somam indra vṛtrahā śūra samare vasūnām
mādhyandine savana ā vṛṣasva rayiṣṭhāno rayim asmāsu dhehi
sāṃtapanā idaṃ havir marutas taj jujuṣṭana
asmākotī riśādasaḥ
yo no marto maruto durhṛṇāyus tiraś cittāni vasavo jighāṃsati
druhaḥ pāśān prati muñcatāṃ sas tapiṣṭhena tapasā hantanā tam
samvatsarīṇā marutaḥ svarkā urukṣayāḥ sagaṇā mānuṣāsaḥ
te asmat pāśān pra muñcantv enasas sāṃtapanā matsarā mādayiṣṇavaḥ
vi te muñcāmi raśanāṃ vi yoktraṃ vi niyojanam
ihaiva tvam ajasra edhy agne
asmai kṣatrāṇi dhārayantam agne yunajmi tvā brahmaṇā daivyena
dīdihy asmabhyaṃ draviṇeha bhadraṃ premaṃ voco havirdām devatāsu
yat te devā akṛṇvan bhāgadheyam amāvāsye saṃvasanto mahitvā
tenā no yajñaṃ pipṛhi viśvavāre rayiṃ no dhehi subhage suvīram
aham evāsmy amāvāsyā mām ā vasanti sukṛto mayīme
mayi devā ubhaye sādyāś cendrajyeṣṭhāḥ sam agachanta sarve
āgan rātrī saṅgamanī vasūnām ūrjaṃ puṣṭaṃ vasv āveśayantī
amāvāsyāyai haviṣa vidhemorjaṃ duhānā payasā na āgan
amāvāsye na tvad etāny anyo viśvā rūpāṇi paribhūr jajāna
yatkāmās te juhumas tan no astu vayaṃ syāma patayo rayiṇām
paurṇamāsī jigāya
tasyāṃ devaiḥ saṃvasanto mahitvā nākasya pṛṣṭhe sam iṣā madema
vṛṣabhaṃ vājinaṃ vayaṃ paurṇamāsaṃ yajāmahe
sa no dadātv akṣitāṃ rayim anupadasvatīm
prajāpate na tvad etāny anyo viśvā rūpāṇi paribhūr jajāna
yatkāmās te juhumas tan no astu vayaṃ syāma patayo rayīṇām
paurṇamāsī prathamā yajñiyāsīd ahnāṃ rātrīṇām atiśarvareṣu
ye tvām yajñair yajñiye ardhayanty amī te nāke sukṛtaḥ praviṣṭāḥ
pūrvāparaṃ carato mayayaitau śiśū krīḍantau pari yāto 'rṇavam
viśvānyo bhuvanā vicaṣṭa ṛtūṃr anyo vidadhaj jāyase navaḥ
navonavo bhavasi jāyamāno 'hnāṃ ketur uṣasām eṣy agram
bhāgaṃ devebhyo vi dadhāsy āyan pra candramas tirase dhīrgham āyuḥ
somasyāmśo yudhāṃ pate 'nūno nāma vā asi
anūnam darśa mā kṛdhi prajayā ca dhanena ca
darśo 'si darśato 'si samagro 'si samantaḥ
samagraḥ samanto bhūyāsaṃ gobhir aśvaiḥ prajayā paśubhir gṛhair dhanena
yo 'smān dveṣṭi yaṃ vayaṃ dviṣmas tasya tvaṃ prāṇenā pyāyasva
ā vayaṃ pyāsiṣīmahi gobhir aśvaiḥ prajayā paśubhir gṛhair dhanena
yaṃ devā aṃśum āpyāyayanti yam akṣitam akṣitā bhakṣayanti
tenāsmān indro varuṇo bṛhaspatir ā pyāyayantu bhuvanasya gopāḥ
abhy arcata suṣṭutiṃ gavyam ājim asmāsu bhadrā draviṇāni dhatta
imaṃ yajñaṃ nayata devatā no ghṛtasya dhārā madhumat pavantām
mayy agre agniṃ gṛhṇāmi saha kṣatreṇa varcasā balena
mayi prajāṃ mayy āyur dadhāmi svāhā mayy agnim
ihaivāgne adhy dhārayā rayim mā tvā ni kran pūrvacittā nikāriṇaḥ
kṣatreṇāgne suyamam astu tubhyam upasattā vardhatāṃ te aniṣṭṛtaḥ
anv agnir uṣasām agram akhyad anv ahāni prathamo jātavedāḥ
anu sūrya uṣaso anu raśmīn anu dyāvāpṛthivī ā viveśa
praty agnir uṣasām agram akhyat prati ahāni prathamo jātavedāḥ
prati sūryasya purudhā ca raśmīn prati dyāvāpṛthivī ā tatāna
ghṛtaṃ te agne divye sadhasthe ghṛtena tvāṃ manur adyā sam indhe
ghṛtaṃ te devīr naptya ā vahantu ghṛtaṃ tubhyaṃ duhratāṃ gāvo agne
apsu te rājan varuṇa gṛho hiraṇyayo mitaḥ
tato dhṛtavrato rājā sarvā dhāmāni muñcatu
dāmnodāmno rājann ito varuṇa muñca naḥ
yad āpo aghnyā iti varuṇeti yad ūcima tato varuṇa muñca naḥ
ud uttamaṃ varuṇa pāśam asmad avādhamaṃ vi madhyamaṃ śrathāya
adhā vayam āditya vrate tavānāgaso aditaye syāma
prāsmat pāśān varuṇa muñca sarvān ya uttamā adhamā vāruṇā ye
duṣvapnyaṃ duritaṃ ni ṣvāsmad atha gachema sukṛtasya lokam
anādhṛṣyo jātavedā amartyo virāḍ agne kṣatrabhṛd dīdihīha
viśvā amīvāḥ pramuñcan mānuṣībhiḥ śivābhir adya pari pāhi no gayam
indra kṣatram abhi vāmam ojo 'jāyathā vṛṣabha carṣaṇīnām
apānudo janam amitrayantam uruṃ devebhyo akṛṇor u lokam
mṛgo na bhīmaḥ kucaro giriṣṭhāḥ parāvata ā jagamyāt parasyāḥ
sṛkaṃ saṃśāya pavim indra tigmaṃ vi śatrūn tāḍhi vi mṛdho nudasva
tyam ū ṣu vājinaṃ devajūtaṃ sahovānaṃ tarutāraṃ rathānām
ariṣṭanemiṃ pṛtanājim āśuṃ svastaye tārkṣyam ihā huvema
trātāram indram avitāram indraṃ havehave suhavaṃ śūram indram
huve nu śakraṃ puruhūtam indraṃ svasti na indro maghavān kṛṇotu
yo agnau rudro yo apsv antar ya oṣadhīr vīrudha āviveśa
ya imāviśvā bhuvanāni cākḷpe tasmai rudrāya namo astv agnaye
apehy arir asy arir vā asi viṣe viṣam apṛkthā viṣam id vā apṛkthāḥ
ahim evābhyapehi taṃ jahi
apo divyā acāyiṣam rasena sam apṛkṣmahi
payasvān agna āgamaṃ tam mā saṃ sṛja varcasā
saṃ māgne varcasā sṛja saṃ prajayā sam āyuṣā
vidyur me asya devā indro vidyāt saha ṛṣibhiḥ
idam āpaḥ pra vahatāvadyaṃ ca malaṃ ca yat
yac cābhidudrohānṛtaṃ yac ca śepe abhīruṇam
edho 'sy edhiṣīya samid asi sam edhiṣīya
tejo 'si tejo mayi dhehi
api vṛśca purāṇavad vratater iva guṣpitam
ojo dāsasya dambhaya
vayaṃ tad asya sambhṛtaṃ vasv indrena vi bhajāmahai
mlāpayāmi bhrajaḥ śibhraṃ varuṇasya vratena te
yathā śepo apāyātai strīṣu cāsad anāvayāḥ
avasthasya knadīvataḥ śāṅkurasya nitodinaḥ
yad ātatam ava tat tanu yad uttataṃ ni tat tanu
indraḥ sutrāmā svavāṃ avobhiḥ sumṛḍīko bhavatu viśvavedāḥ
bādhatāṃ dveṣo abhayaṃ naḥ kṛṇotu suvīryasya patayaḥ syāma
sa sutrāmā svavāṃ indro asmad ārāc cid dveṣaḥ sanutar yuyotu
tasya vayaṃ sumatau yajñiyasyāpi bhadre saumanase syāma
indreṇa manyunā vayam abhi ṣyāma pṛtanyataḥ
ghnanto vṛtrāṇy aprati
dhruvaṃ dhruveṇa haviṣāva somaṃ nayāmasi
yathā na indraḥ kevalīr viśaḥ saṃmanasas karat
ud asya śyāvau vithurau gṛdhrau dyām iva petatuḥ
ucchocanapraśocanav asyocchocanau hṛdaḥ
aham enāv ud atiṣṭhipaṃ gāvau śrāntasadāv iva
kurkurāv iva kūjantāv udavantau vṛkāv iva
ātodinau nitodināv atho saṃtodināv uta
api nahyāmy asya meḍhraṃ ya itaḥ strī pumān jabhāra
asadan gāvaḥ sadane 'paptad vasatiṃ vayaḥ
āsthāne parvatā asthuḥ sthāmni vṛkkāv atiṣṭhipam
yad adya tvā prayati yajñe asmin hotaś cikitvann avṛṇīmahīha
dhruvam ayo dhruvam utā śaviṣṭhaipravidvān yajñam upa yāhi somam
sam indra no manasā neṣa gobhiḥ saṃ sūribhir harivant saṃ svastyā
saṃ brahmaṇā devahitaṃ yad asti saṃ devānāṃ sumatau yajñiyānām
yān āvaha uśato deva devāṃs tān preraya sve agne sadhasthe
jakṣivāṃsaḥ papivāṃso madhūny asmai dhatta vasavo vasūni
sugā vo devāḥ sadanā akarma ya ājagma savane mā juṣāṇāḥ
vahamānā bharamāṇāḥ svā vasūni vasuṃ gharmaṃ divam ā rohatānu
yajña yajñaṃ gacha yajñapatiṃ gacha
svāṃ yoniṃ gacha svāhā
eṣa te yajño yajñapate sahasūktavākaḥ
suvīryaḥ svāhā
vaṣaḍ dhutebhyo vaṣaḍ ahutebhyaḥ
devā gātuvido gātuṃ vittvā gātum ita
manasas pata imaṃ no divi deveṣu yajñam
svāhā divi svāhā pṛthivyāṃ svāhāntarikṣe svāhā vāte dhāṃ svāhā
saṃ barhir aktaṃ haviṣā ghṛtena sam indreṇa vasunā saṃ marudbhiḥ
saṃ devair viśvadevebhir aktam indraṃ gachatu haviḥ svāhā
pari stṛṇīhi pari dhehi vediṃ mā jāmiṃ moṣīr amuyā śayānām
hotṛṣadanam haritaṃ hiraṇyayaṃ niṣkā ete yajamānasya loke
paryāvarte duṣvapnyāt pāpāt svapnyād abhūtyāḥ
brahmāham antaraṃ kṛṇve parā svapnamukhāḥ śucaḥ
yat svapne annam aśnāmi na prātar adhigamyate
sarvaṃ tad astu me śivaṃ nahi tad dṛṣyate divā
namaskṛtya dyāvāpṛthivībhyām antarikṣāya mṛtyave
mekṣāmy ūrdhvas tiṣṭhan mā mā hiṃsiṣur īśvarāḥ
ko asyā no druho 'vadyavatyā un neṣyati kṣatriyo vasya ichan
ko yajñakāmaḥ ka u pūrtikāmaḥ ko deveṣu vanute dīrgham āyuḥ
kaḥ pṛśniṃ dhenuṃ varuṇena dattām atharvane sudughāṃ nityavatsām
bṛhaspatinā sakhyaṃ juṣaṇo yathāvaśaṃ tanvaḥ kalpayāti
apakrāman pauruṣeyād vṛṇāno daivyaṃ vacaḥ
praṇītīr abhyāvartasva viśvebhiḥ sakhibhiḥ saha
yad asmṛti cakṛma kiṃ cid agna upārima caraṇe jātavedaḥ
tataḥ pāhi tvaṃ naḥ pracetaḥ śubhe sakhibhyo amṛtatvam astu naḥ
ava divas tārayanti sapta sūryasya raśmayaḥ
āpaḥ samudriyā dhārās tās śalyam asisrasan
yo na stāyad dipsati yo na āviḥ svo vidvān araṇo vā no agne
pratīcy etv araṇī datvatī tān maiṣām agne vāstu bhūn mo apatyam
yo naḥ suptān jāgrato vābhidāsāt tiṣṭhato vā carato jātavedaḥ
vaiśvānareṇa sayujā sajoṣās tān pratīco nir daha jātavedaḥ
idam ugrāya babhrave namo yo akṣeṣu tanūvaśī
ghṛtena kaliṃ śikṣāmi sa no mṛḍātīdṛśe
ghṛtam apsarābhyo vaha tvam agne pāṃsūn akṣebhyaḥ sikatā apaś ca
yathābhagaṃ havyadātiṃ juṣāṇā madanti devā ubhayāni havyā
apsarasaḥ sadhamādaṃ madanti havirdhānam antarā sūryaṃ ca
tā me hastau saṃ sṛjantu ghṛtena sapatnaṃ me kitavam randhayantu
ādinavaṃ pratidīvne ghṛtenāsmāṃ abhi kṣara
vṛkṣam ivāśanyā jahi yo asmān pratidīvyati
yo no dyuve dhanam idaṃ cakāra yo akṣāṇāṃ glahanaṃ śeṣaṇaṃ ca
sa no devo havir idaṃ juṣāṇo gandharvebhiḥ sadhamādaṃ madema
saṃvasava iti vo nāmadheyam ugraṃpaśyā rāṣṭrabhṛto hy akṣāḥ
tebhyo va indavo haviṣā vidhema vayaṃ syāma patayo rayīṇām
devān yan nāthito huve brahmacaryaṃ yad ūṣima
akṣān yad babhrūn ālabhe te no mṛḍantv īdṛśe
agna indraś ca dāśuṣe hato vṛtrāṇy aprati
ubhā hi vṛtrahantamā
yābhyām ajayant svar agra eva yāv ātasthatur bhuvanāni viśvā
pra carṣaṇīvṛṣaṇā vajrabāhū agnim indram vṛtrahaṇā huve 'ham
upa tvā devo agramīc camasena bṛhaspatiḥ
indra gīrbhir na ā viśa yajamānāya sunvate
indrasya kukṣir asi somadhāna ātmā devānām uta mānuṣāṇām
iha prajā janaya yās ta āsu yā anyatreha tās te ramantām
śumbhanī dyāvāpṛthivī antisumne mahivrate
āpaḥ sapta susruvur devīs tā no muñcantv aṃhasaḥ
muñcantu mā śapathyād atho varuṇyād uta
atho yamasya paḍvīśād viśvasmād devakilbiṣāt
tṛṣṭike tṛṣṭavandana ud amūṃ chindhi tṛṣṭike
yathā kṛtadviṣṭāso 'muṣmai śepyāvate
tṛṣṭāsi tṛṣṭikā viṣā viṣātaky asi
parivṛktā yathāsasy ṛṣabhasya vaśeva
ā te dade vakṣaṇābhya ā te 'haṃ hṛdayād dade
ā te mukhasya saṅkāśāt sarvaṃ te varca ā dade
preto yantu vyādhyaḥ prānudhyāḥ pro aśastayaḥ
agnī rakṣasvinīr hantu somo hantu durasyatīḥ
pra patetaḥ pāpi lakṣmi naśyetaḥ prāmutaḥ pata
ayasmayenāṅkena dviṣate tvā sajāmasi
yā mā lakṣmīḥ patayālūr ajuṣṭābhicaskanda vandaneva vṛkṣam
anyatrāsmat savitas tām ito dhā hiraṇyahasto vasu no rarāṇaḥ
ekaśataṃ lakṣmyo martyasya sākaṃ tanvā januṣo 'dhi jātāḥ
tāsāṃ pāpiṣṭhā nir itaḥ pra hiṇmaḥ śivā asmabhyaṃ jātavedo niyacha
etā enā vyākaraṃ khile gā viṣṭhitā iva
ramantāṃ puṇyā lakṣmīr yāḥ pāpīs tā anīnaśam
namo rūrāya cyavanāya nodanāya dhṛṣṇave
namaḥ śītāya pūrvakāmakṛtvane
yo anyedyur ubhayadyur abhyetīmaṃ maṇḍūkam
abhy etv avrataḥ
ā mandrair indra haribhir yāhi mayūraromabhiḥ
mā tvā ke cid vi yaman viṃ na pāśino 'ti dhanveva tāṃ ihi
marmāṇi te varmaṇā chādayāmi somas tvā rājāmṛtenānu vastām
uror varīyo varuṇas te kṛṇotu jayantaṃ tvānu devā madantu
antakāya mṛtyave namaḥ prānā apānā iha te ramantām
ihāyam astu puruṣaḥ sahāsunā sūryasya bhāge amṛtasya loke
ud enaṃ bhago agrabhīd ud enaṃ somo aṃśumān
ud enaṃ maruto devā ud indrāgnī svastaye
iha te 'sur iha prāṇa ihāyur iha te manaḥ
ut tvā nirṛtyāḥ pāśebhyo daivyā vacā bharāmasi
ut krāmātaḥ puruṣa māva patthā mṛtyoḥ paḍvīṣam avamuñcamānaḥ
mā chitthā asmāl lokād agneḥ sūryasya saṃdṛśaḥ
tubhyaṃ vātaḥ pavatāṃ mātariśvā tubhyaṃ varṣantv amṛtāny āpaḥ
sūryas te tanve śaṃ tapāti tvām mṛtyur dayatāṃ mā pra meṣṭhāḥ
udyānaṃ te puruṣa nāvayānaṃ jīvātuṃ te dakṣatātiṃ kṛnomi
ā hi rohemam amṛtaṃ sukhaṃ ratham atha jirvir vidatham ā vadāsi
mā te manas tatra gān mā tiro bhūn mā jīvebhyaḥ pra mado mānu gāḥ pitṝn
viśve devā abhi rakṣantu tveha
mā gatānām ā dīdhīthā ye nayanti parāvatam
ā roha tamaso jyotir ehy ā te hastau rabhāmahe
śyāmaś ca tvā mā śabalaś ca preṣitau yamasya yau pathirakṣī śvānau
arvāṅ ehi mā vi dīdhyo mātra tiṣṭhaḥ parāṅmanāḥ
maitaṃ panthām anu gā bhīma eṣa yena pūrvaṃ neyatha taṃ bravīmi
tama etat puruṣa mā pra patthā bhayaṃ parastād abhayaṃ te arvāk
rakṣantu tvāgnayo ye apsv antā rakṣatu tvā manuṣyā yam indhate
vaiśvānaro rakṣatu jātavedā divyas tvā mā pra dhāg vidyutā saha
mā tvā kravyād abhi maṃstārāt saṃkasukāc cara rakṣatu tvā dyau rakṣatu
pṛthivī sūryaś ca tvā rakṣatāṃ candramāś ca
antarikṣaṃ rakṣatu devahetyāḥ
bodhaś ca tvā pratibodhaś ca rakṣatām asvapnaś ca tvānavadrāṇaś ca rakṣatām
gopāyaṃś ca tvā jāgṛviś ca rakṣatām
te tvā rakṣantu te tvā gopāyantu tebhyo namas tebhyaḥ svāhā
jīvebhyas tvā samude vāyur indro dhātā dadhātu savitā trāyamāṇaḥ
mā tvā prāṇo balaṃ hāsīd asuṃ te 'nu hvayāmasi
mā tvā jambhaḥ saṃhanur mā tamo vidan mā jihvā barhis pramayuḥ kathā syāḥ
ut tvādityā vasavo bharantūd indrāgnī svastaye
ut tvā dyaur ut pṛthivy ut prajāpatir agrabhīt
ut tvā mṛtyor oṣadhayaḥ somarājñīr apīparan
ayaṃ devā ihaivāstv ayaṃ māmutra gād itaḥ
imaṃ sahasravīryeṇa mṛtyor ut pārayāmasi
ut tvā mṛtyor apīparaṃ saṃ dhamantu vayodhasaḥ
mā tvā vyastakeśyo mā tvāgharudo rudan
āhārṣam avidaṃ tvā punar āgāḥ punarṇavaḥ
sarvāṅga sarvaṃ te cakṣuḥ sarvam āyuś ca te 'vidam
vy avāt te jyotir abhūd apa tvat tamo akramīt
apa tvan mṛtyuṃ nirṛtim apa yakṣmaṃ ni dadhmasi
ā rabhasvemām amṛtasya śnuṣṭim achidyamānā jaradaṣṭir astu te
asuṃ ta āyuḥ punar ā bharāmi rajas tamo mopa gā mā pra meṣṭhāḥ
jīvatāṃ jyotir abhyehy arvāṅ ā tvā harāmi śataśāradāya
avamuñcan mṛtyupāśān aśastiṃ drāghīya āyuḥ prataraṃ te dadhāmi
vātāt te prānam avidaṃ sūryāc cakṣur ahaṃ tava
yat te manas tvayi tad dhārayāmi saṃ vitsvāṅgair vada jihvayālapan
prāṇena tvā dvipadāṃ catuṣpadām agnim iva jātam abhi saṃ dhamāmi
namas te mṛtyo cakṣuṣe namaḥ prāṇāya te 'karam
ayaṃ jīvatu mā mṛtemaṃ sam īrayāmasi
kṛṇomy asmai bheṣajaṃ mṛtyo mā puruṣaṃ vadhīḥ
jīvalāṃ naghāriṣāṃ jīvantīm oṣadhīm aham
trāyamāṇāṃ sahamānāṃ sahasvatīm iha huve 'smā ariṣṭatātaye
adhi brūhi mā rabhathāḥ sṛjemaṃ tavaiva sant sarvahāyāḥ ihāstu
bhavāśarvau mṛḍataṃ śarma yachatam apasidhya duritaṃ dhattam āyuḥ
asmai mṛtyo adhi brūhīmaṃ dayasvod ito 'yam etu
ariṣṭaḥ sarvāṅgaḥ suśruj jarasā śatahāyana ātmanā bhujam aśnutām
devānāṃ hetiḥ pari tvā vṛṇaktu pārayāmi tvā rajasa ut tvā mṛtyor apīparam
ārād agniṃ kravyādaṃ nirūhaṃ jīvātave te paridhiṃ dadhāmi
yat te niyānaṃ rajasaṃ mṛtyo anavadharṣyam
patha imaṃ tasmād rakṣanto brahmāsmai varma kṛṇmasi
kṛṇomi te prāṇāpānau jarāṃ mṛtyuṃ dīrgham āyuḥ svasti
vaivasvatena prahitān yamadūtāṃś carato 'pa sedhāmi sarvān
ārād arātiṃ nirṛtiṃ paro grāhiṃ kravyādaḥ piśācān
rakṣo yat sarvaṃ durbhūtaṃ tat tama ivāpa hanmasi
agneṣ ṭa prānam amṛtād āyuṣmato vanve jātavedasaḥ
yathā na riṣyā amṛtaḥ sajūr asas tat te kṛṇomi tad u te sam ṛdhyatām
śive te stāṃ dyāvāpṛthivī asaṃtāpe abhiśriyau
śaṃ te sūrya ā tapatu śaṃ vāto vātu te hṛde
śivā abhi kṣarantu tvāpo divyāḥ payasvatīḥ
śivās te santv oṣadhaya ut tvāhārṣam adharasyā uttarāṃ pṛthivīm abhi
tatra tvādityau rakṣatāṃ sūryācandramasāv ubhā
yat te vāsaḥ paridhānaṃ yāṃ nīviṃ kṛṇuṣe tvam
śivaṃ te tanve tat kṛṇmaḥ saṃsparśe 'drūkṣṇam astu te
yat kṣureṇa marcayatā sutejasā vaptā vapasi keśaśmaśru
śubhaṃ mukhaṃ mā na āyuḥ pra moṣīḥ
śivau te stāṃ vrīhiyavāv abalāsāv adomadhau
etau yakṣmaṃ vi bādhete etau muñcato aṃhasaḥ
yad aśnāsi yat pibasi dhānyaṃ kṛṣyāḥ payaḥ
yad ādyaṃ yad anādyaṃ sarvaṃ te annam aviṣaṃ kṛṇomi
ahne ca tvā rātraye cobhābhyāṃ pari dadmasi
arāyebhyo jighatsubhya imaṃ me pari rakṣata
śataṃ te 'yutaṃ hāyanān dve yuge trīṇi catvāri kṛṇmaḥ
indrāgnī viśve devās te 'nu manyantām ahṛṇīyamānāḥ
śarade tvā hemantāya vasantāya grīṣmāya pari dadmasi
varṣāṇi tubhyaṃ syonāni yeṣu vardhanta oṣadhīḥ
mṛtyur īśe dvipadāṃ mṛtyur īśe catuṣpadām
tasmāt tvāṃ mṛtyor gopater ud bharāmi sa mā bibheḥ
so 'riṣṭa na mariṣyasi na mariṣyasi mā bibheḥ
na vai tatra mriyante no yanti adhamaṃ tamaḥ
sarvo vai tatra jīvati gaur aśvaḥ puruṣaḥ paśuḥ
yatredaṃ brahma kriyate paridhir jīvanāya kam
pari tvā pātu samānebhyo 'bhicārāt sabandhubhyaḥ
amamrir bhavāmṛto 'tijīvo mā te hāsiṣur asavaḥ śarīram
ye mṛtyava ekaśataṃ yā nāṣṭrā atitāryāḥ
muñcantu tasmāt tvāṃ devā agner vaiśvānarād adhi
agneḥ śarīram asi pārayiṣṇu rakṣohāsi sapatnahā
atho amīvacātanaḥ pūtudrur nāma bheṣajam
rakṣohaṇaṃ vājinam ā jigharmi mitraṃ prathiṣṭham upa yāmi śarma
śiśāno agniḥ kratubhiḥ samiddhaḥ sa no divā sa riṣaḥ pātu naktam
ayodaṃṣṭro arciṣā yātudhānān upa spṛśa jātavedaḥ samiddhaḥ
ā jihvayā mūradevān rabhasva kravyādo vṛṣṭvāpi dhatsvāsan
ubhobhayāvinn upa dhehi daṃṣṭrau hiṃsraḥ śiśāno 'varaṃ paraṃ ca
utāntarikṣe pari yāhy agne jambhaiḥ saṃ dhehy abhi yātudhānān
agne tvacaṃ yātudhānasya bhindhi hiṃsrāśanir harasā hantv enam
pra parvāṇi jātavedaḥ śṛṇīhi kravyāt kraviṣṇur vi cinotv enam
yatredānīṃ paśyasi jātavedas tiṣṭhantam agna uta vā carantam
utāntarikṣe patantaṃ yātudhānaṃ tam astā vidhya śarvā śiśānaḥ
yajñair iṣūḥ saṃnamamāno agne ivācā śalyāṃ aśanibhir dihānaḥ
tābhir vidhya hṛdaye yātudhānān pratīco bāhūn prati bhaṅgdhy eṣām
utārabdhānt spṛnuhi jātaveda utārebhāṇāṃ ṛṣṭibhir yātudhānān
agne pūrvo ni jahi śośucāna āmādaḥ kṣviṅkās tam adantv enīḥ
iha pra brūhi yatamaḥ so agne yātudhāno ya idaṃ kṛṇoti
tam ā rabhasva samidhā yaviṣṭha nṛcakṣasaś cakṣuṣe randhayainam
tīkṣṇenāgne cakṣuṣā rakṣa yajñaṃ prāñcaṃ vasubhyaḥ pra ṇaya pracetaḥ
hiṃsraṃ rakṣāṃsy abhi śośucānaṃ mā tvā dabhan yātudhānā nṛcakṣaḥ
nṛcakṣā rakṣaḥ pari paśya vikṣu tasya trīṇi prati śṛṇīhy agrā
tasyāgne pṛṣṭīr harasā śṛṇīhi tredhā mūlaṃ yātudhānasya vṛśca
trir yātudhānaḥ prasitiṃ ta etv ṛtaṃ yo agne anṛtena hanti
tam arciṣā sphūrjayan jātavedaḥ samakṣam enam gṛṇate ni yuṅgdhi
yad agne adya mithunā śapāto yad vācas tṛṣṭaṃ janayanta rebhāḥ
manyor manasaḥ śaravyā jāyate yā tayā vidhya hṛdaye yātudhānān
parā śṛṇīhi tapasā yātudhānān parāgne rakṣo harasā śṛṇīhi
parārciṣā mūradevān chṛṇīhi parāsutṛpaḥ śośucataḥ śṛṇīhi
parādya devā vṛjinaṃ śṛṇantu pratyag enaṃ śapathā yantu sṛṣṭāḥ
vācāstenaṃ śarava ṛchantu marman viśvasyaitu prasitiṃ yātudhānaḥ
yaḥ pauruṣeyeṇa kraviṣā samaṅkte yo aśvyena paśunā yātudhānaḥ
yo aghnyāyā bharati kṣīram agne teṣāṃ śīrṣāṇi harasāpi vṛśca
viṣaṃ gavāṃ yātudhānā bharantām ā vṛścantām aditaye durevāḥ
paraiṇān devaḥ savitā dadātu parā bhāgam oṣadhīnāṃ jayantām
saṃvatsarīṇaṃ paya usriyāyās tasya māśīd yātudhāno nṛcakṣaḥ
pīyūṣam agne yatamas titṛpsāt taṃ pratyañcam arciṣā vidhya marmaṇi
sanād agne mṛṇasi yātudhānān na tvā rakṣāṃsi pṛtanāsu jigyuḥ
sahamūrān anu daha kravyādo mā te hetyā mukṣata daivyāyāḥ
tvaṃ no agne adharād udaktas tvaṃ paścād uta rakṣā purastāt
prati tye te ajarāsas tapiṣṭhā aghaśaṃsaṃ śośucato dahantu
paścāt purastād adharād utottarāt kaviḥ kāvyena pari pāhy agne
sakhā sakhāyam ajaro jarimne agne martāṃ amartyas tvaṃ naḥ
tad agne cakṣuḥ prati dhehi rebhe śaphārujo yena paśyasi yātudhānān
atharvavaj jyotiṣā daivyena satyaṃ dhūrvantam acitaṃ nyoṣa
pari tvāgne puraṃ vayaṃ vipraṃ sahasya dhīmahi
dhṛṣadvarṇaṃ divedive hantāraṃ bhaṅgurāvataḥ
viṣeṇa bhaṅgurāvataḥ prati sma rakṣaso jahi
agne tigmena śociṣā tapuragrābhir arcibhiḥ
vi jyotiṣā bṛhatā bhāty agnir āvir viśvāni kṛṇute mahitvā
prādevīr māyāḥ sahate durevāḥ śiśīte śṛṅge rakṣobhyo vinikṣe
ye te śṛṅge ajare jātavedas tigmahetī brahmasaṃśite
tābhyāṃ durhārdam abhidāsantaṃ kimīdinaṃ
pratyañcam arciṣā jātavedo vi nikṣva
agnī rakṣāṃsi sedhati śukraśocir amartyaḥ
śuciḥ pāvaka īḍyaḥ
indrāsomā tapataṃ rakṣa ubjataṃ ny arpayataṃ vṛṣaṇā tamovṛdhaḥ
parā śṛṇītam acito ny oṣataṃ hataṃ nudethāṃ ni śiśītam attriṇaḥ
indrāsomā sam aghaśaṃsam abhy aghaṃ tapur yayastu carur agnimāṃ iva
brahmadviṣe kravyāde ghoracakṣase dveṣo dhattam anavāyaṃ kimīdine
indrāsomā duṣkṛto vavre antar anārambhaṇe tamasi pra vidhyatam
yato naiṣāṃ punar ekaś canodayat tad vām astu sahase manyumac chavaḥ
indrāsomā vartayataṃ divo vadhaṃ saṃ pṛthivyā aghaśaṃsāya tarhaṇam
ut takṣataṃ svaryaṃ1 parvatebhyo yena rakṣo vāvṛdhānaṃ nijūrvathaḥ
indrāsomā vartayataṃ divas pary agnitaptebhir yuvam aśmahanmabhiḥ
tapurvadhebhir ajarebhir attriṇo ni parśāne vidhyataṃ yantu nisvaram
indrāsomā pari vāṃ bhūtu viśvata iyaṃ matiḥ kakṣyāśveva vājinā
yāṃ vāṃ hotrāṃ parihinomi medhayemā brahmāṇi nṛpatī iva jinvatam
prati smarethāṃ tujayadbhir evair hataṃ druho rakṣaso bhaṅgurāvataḥ
indrāsomā duṣkṛte mā sugaṃ bhūd yo mā kadā cid abhidāsati druhuḥ
yo mā pākena manasā carantam abhicaṣṭe anṛtebhir vacobhiḥ
āpa iva kāśinā samgṛbhītā asann astv asataḥ indra vaktā
ye pākaśaṃsaṃ viharanta evair ye vā bhadraṃ dūṣayanti svadhābhiḥ
ahaye vā tān pradadātu soma ā vā dadhātu nirṛter upaṣṭhe
yo no rasaṃ dipsati pitvo agne aśvānāṃ gavāṃ yas tanūnām
ripu stena steyakṛd dabhram etu ni ṣa hīyatāṃ tanvā tanā ca
paraḥ so astu tanvā tanā ca tisraḥ pṛthivīr adho astu viśvāḥ
prati śuṣyatu yaśo asya devā yo mā divā dipsati yaś ca naktam
suvijñānaṃ cikituṣe janāya sac cāsac ca vacasī paspṛdhāte
tasyor yat satyaṃ yatarad ṛjīyas tad it somo 'vati hanty asat
na vā u somo vṛjinaṃ hinoti na kṣatriyam mithuyā dhārayantam
hanti rakṣo hanty āsad vadantam ubhāv indrasya prasitau śayāte
yadi vāham anṛtadevo asmi moghaṃ vā devāṃ apyūhe agne
kim asmabhyaṃ jātavedo hṛṇīṣe droghavācas te nirṛthaṃ sacantām
adyā murīya yadi yātudhāno asmi yadi vāyus tatapa puruṣasya
adhā sa vīrair daśabhir vi yūyā yo mā moghaṃ yātudhānety āha
yo māyātuṃ yātudhānety āha yo vā rakṣāḥ śicir asmīty āha
indras taṃ hantu mahatā vadhena viśvasya jantor adhamas padīṣṭa
pra yā jigāti khargaleva naktam apa druhus tanvaṃ1 gūhamānā
vavram anantam ava sā padīṣṭia grāvāṇo ghnantu rakṣasa upabdaiḥ
vi tiṣṭhadhvam maruto vikṣv ichata gṛbhāyata rakṣasaḥ saṃ pinaṣṭan
vayo ye bhūtvā patayanti naktabhir ye vā ripo dadhire deve adhvare
pra vartaya divo 'śmānam indra somaśitaṃ maghavant saṃ śiśādhi
prākto apākto adharād udakto 'bhi jahi rakṣasaḥ parvatena
eta u tye patayanti śvayātava indraṃ dipsanti dipsavo 'dābhyam
śiśīte śakraḥ piśunebhyo vadhaṃ nunaṃ sṛjad aśaniṃ yātumadbhyaḥ
indro yātūnām abhavat parāśaro havirmathīnām abhy āvivāsatām
abhīd u śakraḥ paraśur yathā vanaṃ pātreva bhindant sata etu rakṣasaḥ
ulūkayātuṃ śuśulūkayātuṃ jahi śvayātum uta kokayātum
suparṇayātum uta gṛdhrayātuṃ dṛṣadeva pra mṛṇa rakṣa indra
mā no rakṣo abhi naḍ yātumāvad apochantu mithunā ye kimīdinaḥ
pṛthivī naḥ pārthivāt pātv aṃhaso 'ntarikṣaṃ divyāt pātv asmān
indra jahi pumāṃsaṃ yātudhānam uta striyaṃ māyayā śāśadānām
vigrīvāso mūradevā ṛdantu mā te dṛśant sūryam uccarantam
prati cakṣva vi cakṣvendraś ca soma jāgṛtam
rakṣobhyo vadham asyatam aśaniṃ yātumadbhyaḥ
ayaṃ pratisaro maṇir vīro vīrāya badhyate
vīryavānt sapatnahā śūravīraḥ paripāṇaḥ sumaṅgalaḥ
ayaṃ maṇiḥ sapatnahā suvīraḥ sahasvān vājī sahamāna ugraḥ
pratyak kṛtyā dūṣayann eti vīraḥ
anenendro maṇinā vṛtram ahann anenāsurān parābhāvayan manīṣī
anenājayad dyāvāpṛthivī ubhe ime anenājayat pradiśaś catasraḥ
ayaṃ srāktyo maṇiḥ pratīvartaḥ pratisaraḥ
ojasvān vimṛdho vaśī so asmān pātu sarvataḥ
tad agnir āha tad u soma āha bṛhaspatiḥ savitā tad indraḥ
te me devāḥ purohitāḥ pratīcīḥ kṛtyāḥ pratisarair ajantu
antar dadhe dyāvāpṛthivī utāhar uta sūryam
te me devāḥ purohitāḥ pratīcīḥ kṛtyāḥ pratisarair ajantu
ye srāktyaṃ maṇiṃ janā varmāṇi kṛṇvate
sūrya iva divam āruhya vi kṛtyā bādhate vaśī
srāktyena maṇinā ṛṣiṇeva manīṣiṇā
ajaiṣaṃ sarvāḥ pṛtanā vi mṛdho hanmi rakṣasaḥ
yāḥ kṛtyā āṅgirasīr yāḥ kṛtyā āsurīr yāḥ
kṛtyāḥ svayaṃkṛtā yā u cānyebhir ābhṛtāḥ
ubhayīs tāḥ parā yantu parāvato navatiṃ nāvyā ati
asmai maṇiṃ varma badhnantu devā indro viṣṇuḥ savitā rudro agniḥ
prajāpatiḥ parameṣṭhī virāḍ vaiśvānara ṛṣayaś ca sarve
uttamo asy oṣadhīnām anaḍvān jagatām iva vyāghraḥ śvapadām iva
yam aichāmāvidāma taṃ pratispāśanam antitam
sa id vyāghro bhavaty atho siṃho atho vṛṣā
atho sapatnakarśano yo bibhartīmaṃ maṇim
nainaṃ ghnanty apsaraso na gandharvā na martyāḥ
sarvā diśo vi rājati yo bibhartīmaṃ maṇim
kaśyapas tvām asṛjata kaśyapas tvā sam airayat
abibhas tvendro mānuṣe bibhrat saṃśreṣiṇe 'jayat
maṇiṃ sahasravīryaṃ varma devā akṛṇvata
yas tvā kṛtyābhir yas tvā dīkṣābhir yajñair yas tvā jighāṃsati
pratyak tvam indra taṃ jahi vajreṇa śataparvaṇā
ayam id vai pratīvarta ojasvān saṃjayo maṇiḥ
prajāṃ dhanaṃ ca rakṣatu paripāṇaḥ sumaṅgalaḥ
asapatnaṃ no adharād asapatnaṃ na uttarāt
indrāsapatnaṃ naḥ paścāj jyotiḥ śūra puras kṛdhi
varma me dyāvāpṛthivī varmāhar varma sūryaḥ
varma ma indraś cāgniś ca varma dhātā dadhātu me
aindrāgnaṃ varma bahulaṃ yad ugraṃ viśve devā nātividhyanti sarve
tan me tanvaṃ trāyatāṃ sarvato bṛhad āyuṣmāṃ jaradaṣṭir yathāsāni
ā mārukṣad devamaṇir mahyā ariṣṭatātaye
imaṃ methim abhisaṃviśadhvaṃ tanūpānaṃ trivarūtham ojase
asminn indro ni dadhātu nṛmṇam imaṃ devāso abhisaṃviśadhvam
dīrghāyutvāya śataśāradāyāyuṣmān jaradaṣṭir yathāsat
svastidā viśāṃ patir vṛtrahā vimṛdho vaśī
indro badhnātu te maṇiṃ jigīvāṃ aparājitaḥ
somapā abhayaṅkaro vṛṣā
yau te mātonmamārja jātāyāḥ pativedanau
durṇāmā tatra mā gṛdhad aliṃśa uta vatsapaḥ
palālānupalālau śarkuṃ kokaṃ malimlucaṃ palījakam
āśreṣaṃ vavrivāsasam ṛkṣagrīvaṃ pramīlinam
mā saṃ vṛto mopa sṛpa ūrū māva sṛpo 'ntarā
kṛṇomy asyai bheṣajaṃ bajaṃ durṇāmacātanam
durṇāmā ca sunāmā cobhā samvṛtam ichataḥ
arāyān apa hanmaḥ sunāmā straiṇam ichatām
yaḥ kṛṣṇaḥ keśy asura stambaja uta tuṇḍikaḥ
arāyān asyā muṣkābhyāṃ bhaṃsaso 'pa hanmasi
anujighraṃ pramṛśantaṃ kravyādam uta reriham
arāyāṃ chvakiṣkiṇo bajaḥ piṅgo anīnaśat
yas tvā svapne nipadyate bhrātā bhūtvā piteva ca
bajas tānt sahatām itaḥ klībarūpāṃs tirīṭinaḥ
yas tvā svapantīṃ tsarati yas tvā dipsati jāgratīm
chāyām iva pra tānt sūryaḥ parikrāmann anīnaśat
yaḥ kṛṇoti mṛtavatsām avatokām imāṃ striyam
tam oṣadhe tvaṃ nāśayāsyāḥ kamalam añjivam
ye śālāḥ parinṛtyanti sāyaṃ gardabhanādinaḥ
kusūlā ye ca kukṣilāḥ kakubhāḥ karumāḥ srimāḥ
tān oṣadhe tvaṃ gandhena viṣūcīnān vi nāśaya
ye kukundhāḥ kukirabhāḥ kṛttīr dūrśāni bibhrati
klībā iva pranṛtyanto vane ye kurvate ghoṣaṃ tān ito nāśayāmasi
ye sūryaṃ na titikṣanta ātapantam amuṃ divaḥ
arāyān bastavāsino durgandhīṃl lohitāsyān makakān nāśayāmasi
ya ātmānam atimātram aṃsa ādhāya bibhrati
strīṇāṃ śroṇipratodina indra rakṣāṃsi nāśaya
ye pūrve badhvo yanti haste śṛṅgāni bibhrataḥ
āpākesthāḥ prahāsina stambe ye kurvate jyotis tān ito nāśayāmasi
yeṣām paścāt prapadāni puraḥ pārṣṇīḥ puro mukhā
khalajāḥ śakadhūmajā uruṇḍā ye ca maṭmaṭāḥ kumbhamuṣkā ayāśavaḥ
tān asyā brahmaṇas pate pratībodhena nāśaya
paryastākṣā apracaṅkaśā astraiṇāḥ santu paṇḍagāḥ
ava bheṣaja pādaya ya imāṃ saṃvivṛtsaty apatiḥ svapatiṃ striyam
uddharṣiṇaṃ munikeśaṃ jambhayantaṃ marīmṛśam
upeṣantam udumbalaṃ tuṇḍelam uta śāluḍam
padā pra vidhya pārṣṇyā sthālīṃ gaur iva spandanā
yas te garbhaṃ pratimṛśāj jātaṃ vā mārayāti te
piṅgas tam ugradhanvā kṛṇotu hṛdayāvidham
ye amno jatān mārayanti sūtikā anuśerate
strībhāgān piṅgo gandharvān vāto abhram ivājatu
parisṛṣṭaṃ dharayatu yad dhitaṃ māva pādi tat
garbhaṃ ta ugrau rakṣatām bheṣajau nīvibhāryau
pavīnasāt taṅgalvāc chāyakād uta nagnakāt
prajāyai patye tvā piṅgaḥ pari pātu kimīdinaḥ
dvyāsyāc caturakṣāt pañcapadād anaṅgureḥ
vṛntād abhi prasarpataḥ pari pāhi varīvṛtāt
ya āmaṃ māṃsam adanti pauruṣeyaṃ ca ye kraviḥ
garbhān khādanti keśavās tān ito nāśayāmasi
ye sūryāt parisarpanti snuṣeva śvaśurād adhi
bajaś ca teṣāṃ piṅgaś ca hṛdaye 'dhi ni vidhyatām
piṅga rakṣa jāyamānaṃ mā pumāṃsaṃ striyaṃ kran
āṇḍādo garbhān mā dabhan bādhasvetaḥ kimīdinaḥ
aprajāstvaṃ mārtavatsam ād rodam agham āvayam
vṛkṣād iva srajam kṛtvāpriye prati muñca tat
yā babhravo yāś ca śukrā rohiṇīr uta pṛśnayaḥ
asiknīḥ kṛṣṇā oṣadhīḥ sarvā achāvadāmasi
trāyantām imaṃ purusaṃ yakṣmād deveṣitād adhi
yāsām dyauḥ pitā pṛthivī mātā samudro mūlaṃ vīrudhāṃ babhūva
āpo agraṃ divyā oṣadhayaḥ
tās te yakṣmam enasyam aṅgādaṅgād anīnaśan
prastṛṇatī stambinīr ekaśuṅgāḥ pratanvatīr oṣadhīr ā vadāmi
aṃśumatīḥ kaṇḍinīr yā viśākhā hvayāmi te vīrudho vaiśvadevīr ugrāḥ puruṣajīvanīḥ
yad vaḥ sahaḥ sahamānā vīryaṃ1 yac ca vo balam
tenemam asmād yakṣmāt puruṣaṃ muñcatauṣadhīr atho kṛṇomi bheṣajam
jīvalāṃ naghāriṣāṃ jīvantīm oṣadhīm aham
arundhatīm unnayantīṃ puṣpām madhumatīm iha huve 'smā ariṣṭatātaye
ihā yantu pracetaso medinīr vacaso mama
yathemaṃ pārayāmasi puruṣaṃ duritād adhi
agner ghāso apāṃ garbho yā rohanti punarṇavāḥ
dhruvāḥ sahasranāmnīr bheṣajīḥ santv ābhṛtāḥ
avakolbā udakātmāna oṣadhayaḥ
vyṛṣantu duritaṃ tīkṣṇaśṛṅgyaḥ
unmuñcantīr vivaruṇā ugrā yā viṣadūṣanīḥ
atho balāsanāśanīḥ kṛtyādūṣaṇīś ca yās tā ihā yantv oṣadhīḥ
apakrītāḥ sahīyasīr vīrudho yā abhiṣṭutāḥ
trāyantām asmin grāme gām aśvaṃ puruṣaṃ paśum
madhuman mūlaṃ madhumad agram āsām madhuman madhyaṃ vīrudhāṃ babhūva
madhumat parṇaṃ madhumat puṣpam āsāṃ madhoḥ sambhaktā amṛtasya bhakṣo ghṛtam annaṃ duhratāṃ gopurogavam
yāvatīḥ kiyatīś cemāḥ pṛthivyām adhy oṣadhīḥ
tā mā sahasraparṇyo mṛtyor muñcantv aṃhasaḥ
vaiyāghro maṇir vīrudhāṃ trāyamāno 'bhiśastipāḥ
amīvāḥ sarvā rakṣāṃsy apa hantv adhi dūram asmat
siṃhasyeva stanathoḥ saṃ vijante 'gner iva vijante ābhṛtābhyaḥ
gavāṃ yakṣmaḥ puruṣāṇāṃ vīrudbhir atinutto nāvyā etu srotyāḥ
mumucānā oṣadhayo 'gner vaiśvānarād adhi
bhūmiṃ saṃtanvatīr ita yāsāṃ rājā vanaspatiḥ
yā rohanty āṅgirasīḥ parvateṣu sameṣu ca
tā naḥ payasvatīḥ śivā oṣadhīḥ santu śaṃ hṛde
yāś cāhaṃ veda vīrudho yāś ca paśyāmi cakṣuṣā
ajñātā jānīmaś ca yā yāsu vidma ca saṃbhṛtam
sarvāḥ samagrā oṣadhīr bodhantu vacaso mama
yathemaṃ pārayāmasi puruṣam duritād adhi
aśvattho darbho vīrudhāṃ somo rājāmṛtaṃ haviḥ
vrīhir yavaś ca bheṣajau divasi putrāv amartyau
uj jihīdhve stanayaty abhikrandaty oṣadhīḥ
yadā vaḥ pṛśnimātaraḥ parjanyo retasāvati
tasyāmṛtasyemaṃ balaṃ puruṣaṃ payayāmasi
atho kṛṇomi bheṣajaṃ yathāsac chatahāyanaḥ
varāho veda vīrudhaṃ nakulo veda bheṣajīm
sarpā gandharvā yā vidus tā asmā avase huve
yāḥ suparṇā āṅgirasīr divyā yā raghato viduḥ
vayāṃsi haṃsā yā vidur yās ca sarve patatriṇaḥ
mṛgā yā vidur oṣadhīs tā asmā avase huve
yāvatīnām oṣadhīnāṃ gāvaḥ prāśnanty aghnyā yavatīnām ajāvayaḥ
tāvatīs tubhyam oṣadhīḥ śarma yachantv ābhṛtāḥ
yāvatīṣu manuṣyā bheṣajaṃ bhiṣajo viduḥ
tāvatīr viśvabheṣajīr ā bharāmi tvām abhi
puṣpavatīḥ prasūmatīḥ phalinīr aphalā uta
saṃmātara iva duhrām asmā ariṣṭatātaye
ut tvāhārṣaṃ pañcaśalād atho daśaśalād uta
atho yamasya paḍvīśād viśvasmād devakilbiṣāt
indro manthatu manthitā śakraḥ śūraḥ puraṃdaraḥ
yathā hanāma senā amitrāṇāṃ sahasraśaḥ
pūtirajjur upadhmānī pūtiṃ senāṃ kṛṇotv amūm
dhūmam agnim parādṛśyā 'mitrā hṛtsv ā dadhatāṃ bhayam
amūn aśvattha niḥ śṛṇīhi khādāmūn khadirājiram
tājadbhaṅga iva bhajantāṃ hantv enān vadhako vadhaiḥ
paruṣān amūn paruṣāhvaḥ kṛṇotu hantv enān vadhako vadhaiḥ
kṣipraṃ śara iva bhajantāṃ bṛhajjālena saṃditāḥ
antarikṣaṃ jālam āsīj jāladaṇḍā diśo mahīḥ
tenābhidhāya dasyūnāṃ śakraḥ senām apāvapat
bṛhad dhi jālaṃ bṛhataḥ śakrasya vājinīvataḥ
tena śatrūn abhi sarvān ny ubja yathā na mucyātai katamaś canaiṣām
bṛhat te jālaṃ bṛhata indra śūra sahasrārghasya śatavīryasya
tena śataṃ sahasram ayutaṃ nyarbudaṃ jaghāna śakro dasyūnām abhidhāya senayā
ayaṃ loko jālam āsīc chakrasya mahato mahān
tenāham indrajālenāmūṃs tamasābhi dadhāmi sarvān
sedir ugrā vyṛddhir ārtiś cānapavācanā
śramas tandrīś ca mohaś ca tair amūn abhi dadhāmi sarvān
mṛtyave 'mūn pra yachāmi mṛtyupāśair amī sitāḥ
mṛtyor ye aghalā dūtās tebhya enān prati nayāmi baddhvā
nayatāmūn mṛtyudūtā yamadūtā apombhata
paraḥsahasrā hanyantāṃ tṛṇeḍhv enān matyaṃ bhavasya
sādhyā ekaṃ jāladaṇḍam udyatya yanty ojasā
rudrā ekaṃ vasava ekam ādityair eka udyataḥ
viśve devāḥ upariṣṭād ubjanto yantv ojasā
madhyena ghnanto yantu senām aṅgiraso mahīm
vanaspatīn vānaspatyān oṣadhīr uta vīrudhaḥ
dvipāc catuṣpād iṣṇāmi yathā senām amūṃ hanan
gandharvāpsarasaḥ sarpān devān puṇyajanān pitṝn
dṛṣṭān adṛṣṭān iṣṇāmi yathā senām amūṃ hanan
ima uptā mṛtyupāśā yān ākramya na mucyase
amuṣyā hantu senāyā idaṃ kūṭaṃ sahasraśaḥ
gharmaḥ samiddho agnināyaṃ homaḥ sahasrahaḥ
bhavaś ca pṛśnibāhuś ca śarva senām amūṃ hatam
mṛtyor āṣam ā padyantāṃ kṣudhaṃ sediṃ vadham bhayam
indraś cākṣujālābhyāṃ śarva senām amūṃ hatam
parājitāḥ pra trasatāmitrā nuttā dhāvata brahmaṇā
bṛhaspatipranuttānāṃ māmīṣāṃ moci kaś cana
ava padyantām eṣām āyudhāni mā śakan pratidhām iṣum
athaiṣāṃ bahu bibhyatām iṣavaḥ ghnantu marmaṇi
saṃ krośatām enān dyāvāpṛthivī sam antarikṣaṃ saha devatābhiḥ
mā jñātāraṃ mā pratiṣṭhāṃ vidanta mitho vighnānā upa yantu mṛtyum
diśaś catasro 'śvataryo devarathasya purodāśāḥ śaphā antarikṣam uddhiḥ
dyāvāpṛthivī pakṣasī ṛtavo 'bhīśavo 'ntardeśāḥ kimkarā vāk parirathyam
saṃvatsaro rathaḥ parivatsaro rathopastho virāḍ īṣāgnī rathamukham
indraḥ savyaṣṭhāś candramāḥ sārathiḥ
ito jayeto vi jaya saṃ jaya jaya svāhā
ime jayantu parāmī jayantāṃ svāhaibhyo durāhāmībhyaḥ
nīlalohitenāmūn abhyavatanomi
kutas tau jātau katamaḥ so ardhaḥ kasmāl lokāt katamasyāḥ pṛthivyāḥ
vatsau virājaḥ salilād ud aitāṃ tau tvā pṛchāmi katareṇa dugdhā
yo akrandayat salilaṃ mahitvā yoniṃ kṛtvā tribhujaṃ śayānaḥ
vatsaḥ kāmadugho virājaḥ sa guhā cakre tanvaḥ parācaiḥ
yāni trīṇi bṛhanti yeṣāṃ caturthaṃ viyunakti vācam
brahmainad vidyāt tapasā vipaścid yasminn ekaṃ yujyate yasminn ekam
bṛhataḥ pari sāmāni ṣaṣṭhāt pañcādhi nirmitā
bṛhad bṛhatyā nirmitaṃ kuto 'dhi bṛhatī mitā
bṛhatī pari mātrāyā mātur mātrādhi nirmitā
māyā ha jajñe māyāyā māyāyā mātalī pari
vaiśvānarasya pratimopari dyaur yāvad rodasī vibabādhe agniḥ
tataḥ ṣaṣṭhād āmuto yanti stomā ud ito yanty abhi ṣaṣṭham ahnaḥ
ṣaṭ tvā pṛchāma ṛṣayaḥ kaśyapeme tvaṃ hi yuktaṃ yuyukṣe yogyaṃ ca
virājam āhur brahmaṇaḥ pitaraṃ tāṃ no vi dhehi yatidhā sakhibhyaḥ
yāṃ pracyutām anu yajñāḥ pracyavanta upatiṣṭhanta upatiṣṭhamānām
yasyā vrate prasave yakṣam ejati sā virāṭ ṛṣayaḥ parame vyoman
aprāṇaiti prāṇena prāṇatīnāṃ virāṭ svarājam abhy eti paścāt
viśvaṃ mṛśantīm abhirūpāṃ virājaṃ paśyanti tve na tve paśyanty enām
ko virājo mithunatvaṃ pra veda ka ṛtūn ka u kalpam asyāḥ
kramān ko asyāḥ katidhā vidugdhān ko asyā dhāma katidhā vyuṣṭīḥ
iyam eva sā yā prathamā vyauchad āsv itarāsu carati praviṣṭā
mahānto asyāṃ mahimāno antar vadhūr jigāya navagaj janitrī
chandaḥpakṣe uṣasā pepiśāne samānaṃ yonim anu saṃ careme
sūryapatnī saṃ carataḥ prajānatī ketumatī ajare bhūriretasā
ṛtasya panthām anu tisra āgus trayo gharmā anu reta āguḥ
prajām ekā jinvaty ūrjam ekā rāṣṭram ekā rakṣati devayūnām
agnīṣomāv adadhur yā turīyāsīd yajñasya pakṣāv ṛṣayaḥ kalpayantaḥ
gāyatrīṃ triṣṭubhaṃ jagatīm anuṣṭubhaṃ bṛhadarkīṃ yajamānāya svar ābharantīm
pañca vyuṣṭīr anu pañca dohā gāṃ pañcanāmnīm ṛtavo 'nu pañca
pañca diśaḥ pañcadaśena kḷptās tā ekamūrdhnīr abhi lokam ekam
ṣaṭ jātā bhūtā prathamajā ṛtasya ṣaṭ u sāmāni ṣaṭahaṃ vahanti
ṣaṭyogaṃ sīram anu sāmasāma ṣaṭ āhur dyāvāpṛthivīḥ ṣaṭ urvīḥ
ṣaḍ āhuḥ śītān ṣaḍ u māsa uṣṇān ṛtuṃ no brūta yatamo 'tiriktaḥ
sapta suparṇāḥ kavayo ni ṣeduḥ sapta chandāṃsy anu sapta dīkṣāḥ
sapta homāḥ samidho ha sapta madhūni sapta ṛtavo ha sapta
saptājyāni pari bhūtam āyan tāḥ saptagṛdhrā iti śuśrumā vayam
sapta chandāṃsi caturuttarāṇy anyo anyasminn adhy ārpitāni
kathaṃ stomāḥ prati tiṣṭhanti teṣu tāni stomeṣu katham ārpitāni
kathaṃ gāyatrī trivṛtaṃ vy āpa kathaṃ triṣṭup pañcadaśena kalpate
trayastriṃśena jagatī katham anuṣṭup katham ekaviṃśaḥ
aṣṭa jātā bhūtā prathamajā ṛtasyāṣṭendra ṛtvijo daivyā ye
aṣṭayonir aditir aṣṭaputrāstamīṃ rātrim abhi havyam eti
itthaṃ śreyo manyamānedam āgamaṃ yuṣmākaṃ sakhye aham asmi śevā
samānajanmā kratur asti vaḥ śivaḥ sa vaḥ sarvāḥ saṃ carati prajānan
aṣṭendrasya ṣaḍ yamasya ṛṣīṇāṃ sapta saptadhā
apo manuṣyān oṣadhīs tāṃ u pañcānu secire
kevalīndrāya duduhe hi gṛṣṭir vaśam pīyūṣaṃ prathamaṃ duhānā
athātarpayac caturaś caturdhā devān manuṣyāṃ asurān uta ṛṣīn
ko nu gauḥ ka ekaṛṣiḥ kim u dhāma kā āśiṣaḥ
yakṣam pṛthivyām ekavṛd ekartuḥ katamo nu saḥ
eko gaur eka ekaṛṣir ekaṃ dhāmaikadhāśiṣaḥ
yakṣaṃ pṛthivyām ekavṛd ekartur nāti ricyate
virāḍ vā idam agra āsīt tasyā jātāyāḥ sarvam abibhed iyam evedaṃ bhaviṣyatīti
sod akrāmat sā gārhapatye ny akrāmat
gṛhamedhī gṛhapatir bhavati ya evaṃ veda
sod akrāmat sāhavanīye ny akrāmat
yanty asya devā devahūtiṃ priyo devānāṃ bhavati ya evaṃ veda
sod akrāmat sā dakṣiṇāgnau ny akrāmat
yajñarto dakṣiṇīyo vāsateyo bhavati ya evaṃ veda
sod akrāmat sā sabhāyāṃ ny akrāmat
yanty asya sabhāṃ sabhyo bhavati ya evaṃ veda
sod akrāmat sā samitau ny akrāmat
yanty asya samitiṃ sāmityo bhavati ya evaṃ veda
sod akrāmat sāmantraṇe ny akrāmat
yanty asyāmantraṇam āmantraṇīyo bhavati ya evaṃ veda
sod akrāmat sāntarikṣe caturdhā vikrāntātiṣṭhat
tāṃ devamanuṣyā abruvann iyam eva tad veda yad ubhaya upajīvememām upa hvayāmahā iti
tām upāhvayanta
ūrja ehi svadha ehi sūnṛta ehīrāvaty ehīti
tasyā indro vatsa āsīd gāyatry abhidhāny abhram ūdhaḥ
bṛhac ca rathaṃtaraṃ ca dvau stanāv āstāṃ yajñāyajñiyaṃ ca vāmadevyaṃ ca dvau
oṣadhīr eva rathaṃtareṇa devā aduhran vyaco bṛhatā
apo vāmadevyena yajñaṃ yajñāyajñiyena
oṣadhīr evāsmai rathaṃtaraṃ duhe vyaco bṛhat
apo vāmadevyaṃ yajñaṃ yajñāyajñiyaṃ ya veda
sod akrāmat sā vanaspatīn āgachat tāṃ vanaspatayo 'ghnata sā saṃvatsare sam abhavat
tasmād vanaspatīnāṃ saṃvatsare vṛkṇam api rohati vṛścate 'syāpriyo bhrātṛvyo ya evaṃ veda
sod akrāmat sā pitṝn āgachat tāṃ pitaro 'ghnata sā māsi sam abhavat
tasmāt pitṛbhyo māsy upamāsyaṃ dadati pra pitṛyāṇaṃ panthāṃ jānāti ya evaṃ veda
sod akrāmat sā devān āgachat tāṃ devā aghnata sārdhamāse sam abhavat
tasmād devebhyo 'rdhamāse vaṣaṭ kurvanti pra devayānaṃ panthāṃ jānāti ya evaṃ veda
sod akrāmat sā manuṣyān āgachat tāṃ manuṣyā aghnata sā sadyaḥ sam abhavat
tasmān manuṣyebhya ubhayadyur upa haranty upāsya gṛhe haranti ya evaṃ veda
sod akrāmat sāsurān āgachat tām asurā upāhvayanta māya ehīti
tasyā virocanaḥ prāhrādir vatsa āsīd ayaspātraṃ pātram
tāṃ dvimūrdhārtvyo 'dhok tāṃ māyām evādhok
tāṃ māyām asurā upa jīvanty upajīvanīyo bhavati ya evaṃ veda
sod akrāmat sā pitṝn āgachat tāṃ pitara upāhvayanta svadha ehīti
tasyā yamo rājā vatsa āsīd rajatapātraṃ pātram
tām antako mārtyavo 'dhok tāṃ svadhām evādhok
tāṃ svadhāṃ pitara upa jīvanty upajīvanīyo bhavati ya evaṃ veda
sod akrāmat sā manuṣyān āgachat tāṃ manuṣyā upāhvayanterāvaty ehīti
tasyā manur vaivasvato vatsa āsīt pṛthivī pātram
tāṃ pṛthī vainyo 'dhok tāṃ kṛṣiṃ ca sasyaṃ cādhok
te svadhāṃ kṛṣiṃ ca sasyaṃ ca manuṣyā upa jīvanti kṛṣṭarādhir upajīvanīyo bhavati ya evaṃ veda
sod akrāmat sā saptaṛṣīn āgachat tāṃ saptaṛṣaya upāhvayanta brahmaṇvaty ehīti
tasyāḥ somo rājā vatsa āsīc chandaḥ pātram
tāṃ bṛhaspatir āṅgiraso 'dhok tāṃ brahma ca tapaś cādhok
tad brahma ca tapaś ca saptaṛṣaya upa jīvanti brahmavarcasy upajīvanīyo bhavati ya evaṃ veda
sod akrāmat sā devān āgachat tāṃ devā upāhvayantorja ehīti
tasyā indro vatsa āsīc camasaḥ pātram
tāṃ devaḥ savitādhok tām ūrjām evādhok
tāṃ ūrjāṃ devā upa jīvanty upajīvanīyo bhavati ya evaṃ veda
sod akrāmat sā gandharvāpsarasa āgachat tāṃ gandharvāpsarasa upāhvayanta puṇyagandha ehīti
tasyāś citrarathaḥ sauryavarcaso vatsa āsīt puṣkaraparṇaṃ pātram
tāṃ vasuruciḥ sauryavarcaso 'dhok tāṃ puṇyam eva gandham adhok
taṃ puṇyaṃ gandhaṃ gandharvāpsarasa upa jīvanti puṇyagandhir upajīvanīyo bhavati ya evaṃ veda
sod akrāmat setarajanān āgachat tām itarajanā upāhvayanta tirodha ehīti
tasyāḥ kubero vaiśravaṇo vatsa āsīd āmapātraṃ pātram
tāṃ rajatanābhiḥ kaberako 'dhok tāṃ tirodhām evādhok
tāṃ tirodhām atirajanā pitara upa jīvanti tiro dhatte sarvaṃ pāpmānam upajīvanīyo bhavati ya evaṃ veda
sod akrāmat sā sarpān āgachat tāṃ sarpā upāhvayanta viṣavaty ehīti
tasyās takṣako vaiśaleyo vatsa āsīd alābupātraṃ pātraṃ
tāṃ dhṛtarāṣṭra airāvato 'dhok tāṃ viṣam evādhok
tad viṣaṃ sarvā upa jīvanty upajīvanīyo bhavati ya evaṃ veda
tad yasmā evaṃ viduṣe 'lābunābhiṣiñcet pratyāhanyāt
na ca pratyāhanyān manasā tvā pratyāhanmīti pratyāhanyāt
yat pratyāhanti viṣam eva tat pratyāhanti
viṣam evāsyāpriyaṃ bhrātṛvyam anuviṣicyate ya evaṃ veda
divas pṛthivyā antarikṣāt samudrād agner vātān madhukaśā hi jajñe
tāṃ cāyitvāmṛtaṃ vasānāṃ hṛdbhiḥ prajāḥ prati nandanti sarvāḥ
mahat payo viśvarūpam asyāḥ samudrasya tvota reta āhuḥ
yata aiti madhukaśā rarāṇā tat prāṇas tad amṛtaṃ niviṣṭam
paśyanty asyāś caritaṃ pṛthivyāṃ pṛthaṅ naro bahudhā mīmāṃsamānāḥ
agner vātān madhukaśā hi jajñe marutām ugrā naptiḥ
mātādityānāṃ duhitā vasūnāṃ prāṇaḥ prajānām amṛtasya nābhiḥ
hiraṇyavarṇā madhukaśā ghṛtācī mahān bhargaś carati martyeṣu
madhoḥ kaśām ajanayanta devās tasyā garbho abhavad viśvarūpaḥ
taṃ jātaṃ taruṇaṃ piparti mātā sa jāto viśvā bhuvanā vi caṣṭe
kas taṃ pra veda ka u taṃ ciketa yo asyā hṛdaḥ kalaśaḥ somadhāno akṣitaḥ
brahmā sumedhāḥ so asmin madeta
sa tau pra veda sa u tau ciketa yāv asyāḥ stanau sahasradhārāv akṣitau
ūrjaṃ duhāte anapasphurantau
hiṅkarikratī bṛhatī vayodhā uccairghoṣābhyeti yā vratam
trīn gharmān abhi vāvaśānā mimāti māyuṃ payate payobhiḥ
yām āpīnām upasīdanty āpaḥ śākvarā vṛṣabhā ye svarājaḥ
te varṣanti te varṣayanti tadvide kāmam ūrjam āpaḥ
stanayitnus te vāk prajāpate vṛṣā śuṣmaṃ kṣipasi bhūmyām adhi
agner vātān madhukaśā hi jajñe marutām ugrā naptiḥ
yathā somaḥ prātaḥsavane aśvinor bhavati priyaḥ
evā me aśvinā varca ātmani dhriyatām
yathā somo dvitīye savana indrāgnyor bhavati priyaḥ
evā ma indrāgnī varca ātmani dhriyatām
yathā somas tṛtīye savana ṛbhūṇāṃ bhavati priyaḥ
evā ma ṛbhavo varca ātmani dhriyatām
madhu janiṣīya madhu vaṃsiṣīya
payasvān agna āgamaṃ taṃ mā saṃ sṛja varcasā
saṃ māgne varcasā sṛja saṃ prajayā sam āyuṣā
vidyur me asya devā indro vidyāt saha ṛṣibhiḥ
yathā madhu madhukṛtaḥ saṃbharanti madhāv adhi
evā me aśvinā varca ātmani dhriyatām
yathā makṣāḥ idaṃ madhu nyañjanti madhāv adhi
evā me aśvinā varcas tejo balam ojaś ca dhriyatām
yad giriṣu parvateṣu goṣv aśveṣu yan madhu
surāyāṃ sicyamānāyāṃ yat tatra madhu tan mayi
aśvinā sāragheṇa mā madhunāṅktaṃ śubhas patī
yathā varcasvatīṃ vācam āvadāni janāṃ anu
stanayitnus te vāk prajāpate vṛṣā śuṣmaṃ kṣipasi bhūmyāṃ divi
tāṃ paśava upa jīvanti sarve teno seṣam ūrjaṃ piparti
pṛthivī daṇḍo 'ntarikṣaṃ garbho dyauḥ kaśā vidyut prakaśo hiraṇyayo binduḥ
yo vai kaśāyāḥ sapta madhūni veda madhumān bhavati
brāhmaṇaś ca rājā ca dhenuś cānaḍvāṃś ca vrīhiś ca yavaś ca madhu saptamam
madhumān bhavati madhumad asyāhāryaṃ bhavati
madhumato lokān jayati ya evaṃ veda
yad vīdhre stanayati prajāpatir eva tat prajābhyaḥ prādur bhavati
tasmāt prācīnopavītas tiṣṭhe prajāpate 'nu mā budhyasveti
anv enaṃ prajā anu prajāpatir budhyate ya evaṃ veda
sapatnahanam ṛṣabhaṃ ghṛtena kāmaṃ śikṣāmi haviṣājyena
nīcaiḥ sapatnān mama padaya tvam abhiṣṭuto mahatā vīryeṇa
yan me manaso na priyaṃ cakṣuṣo yan me babhasti nābhinandati
tad duṣvapnyaṃ prati muñcāmi sapatne kāmaṃ stutvod ahaṃ bhideyam
duṣvapnyaṃ kāma duritaṃ ca kamāprajastām asvagatām avartim
ugra īśānaḥ prati muñca tasmin yo asmabhyam aṃhūraṇā cikitsāt
nudasva kāma pra ṇudasva kāmāvartiṃ yantu mama ye sapatnāḥ
teṣāṃ nuttānām adhamā tamāṃsy agne vāstūni nir daha tvam
sā te kāma duhitā dhenur ucyate yām āhur vācaṃ kavayo virājam
tayā sapatnān pari vṛṅgdhi ye mama pary enān prāṇaḥ paśavo jīvanaṃ vṛṇaktu
kāmasyendrasya varuṇasya rājño viṣṇor balena savituḥ savena
agner hotreṇa pra ṇude sapatnāṃ chambīva nāvam udakeṣu dhīraḥ
adhyakṣo vājī mama kāma ugraḥ kṛṇotu mahyam asapatnam eva
viśve devā mama nāthaṃ bhavantu sarve devā havam ā yantu ma imam
idam ājyaṃ ghṛtavaj juṣāṇāḥ kāmajyeṣṭhā iha mādayadhvam
kṛṇvanto mahyam asapatnam eva
indrāgnī kāma sarathaṃ hi bhūtvā nīcaiḥ sapatnān mama pādayāthaḥ
teṣāṃ pannānām adhamā tamāṃsy agne vāstūny anunirdaha tvam
jahi tvam kāma mama ye sapatnā andhā tamāṃsy ava pādayainān
nirindriyā arasāḥ santu sarve mā te jīviṣuḥ katamac canāhaḥ
avadhīt kāmo mama ye sapatnā uruṃ lokam akaran mahyam edhatum
mahyaṃ namantāṃ pradiśaś catasro mahyaṃ ṣaḍ urvīr ghṛtam ā vahantu
te 'dharāñcaḥ pra plavantāṃ chinnā naur iva bandhanāt
na sāyakapraṇuttānāṃ punar asti nivartanam
agnir yava indro yavaḥ somo yavaḥ
yavayāvāno devā yavayantv enam
asarvavīraś caratu praṇutto dveṣyo mitrānāṃ parivargyaḥ svānām
uta pṛthivyām ava syanti vidyuta ugro vo devaḥ pra mṛṇat sapatnān
cyutā ceyaṃ bṛhaty acyutā ca vidyud bibharti stanayitnūṃś ca sarvān
udyann ādityo draviṇena tejasā nīcaiḥ sapatnān nudatāṃ me sahasvān
yat te kāma śarma trivarūtham udbhu brahma varma vitatam anativyādhyaṃ kṛtam
tena sapatnān pari vṛṅgdhi ye mama pary enān prāṇaḥ paśavo jīvanaṃ vṛṇaktu
yena devā asurān prāṇudanta yenendro dasyūn adhamaṃ tamo nināya
tena tvaṃ kāma mama ye sapatnās tān asmāl lokāt pra ṇudasva dūram
yathā devā asurān prāṇudanta yathendro dasyūn adhamaṃ tamo babādhe
tathā tvaṃ kāma mama ye sapatnās tān asmāl lokāt pra ṇudasva dūram
kāmo jajñe prathamo nainaṃ devā āpuḥ pitaro na martyāḥ
tatas tvam asi jyāyān viśvahā mahāṃs tasmai te kāma nama it kṛnomi
yāvatī dyāvāpṛthivī varimṇā yāvad āpaḥ siṣyadur yāvad agniḥ
tatas tvam asi jyāyān viśvahā mahāṃs tasmai te kāma nama it kṛṇomi
yāvatīr diśaḥ pradiśo viṣūcīr yāvatīr āśā abhicakṣaṇā divaḥ
tatas tvam asi jyāyān viśvahā mahāṃs tasmai te kāma nama it kṛṇomi
yāvatīr bhṛṅgā jatvaḥ kurūravo yāvatīr vaghā vṛkṣasarpyo babhūvuḥ
tatas tvam asi jyāyān viśvahā mahāṃs tasmai te kāma nama it kṛṇomi
jyāyān nimiṣato 'si tiṣṭhato jyāyānt samudrād asi kāma manyo
tatas tvam asi jyāyān viśvahā mahāṃs tasmai te kāma nama it kṛnomi
na vai vātaś cana kāmam āpnoti nāgniḥ sūryo nota candramāḥ
tatas tvam asi jyāyān viśvahā mahāṃs tasmai te kāma nama it kṛṇomi
yās te śivās tanvaḥ kāma bhadrā yābhiḥ satyaṃ bhavati yad vṛṇiṣe
tābhiṣ ṭvam asmāṃ abhisaṃviśasvānyatra pāpīr apa veśayā dhiyaḥ
upamitāṃ pratimitām atho parimitām uta
śālāyā viśvavārāyā naddhāni vi cṛtāmasi
yat te naddhaṃ viśvavāre pāśo granthiś ca yaḥ kṛtaḥ
bṛhaspatir ivāhaṃ balaṃ vācā vi sraṃsayāmi tat
ā yayāma saṃ babarha granthīṃś cakāra te dṛḍhān
parūṃṣi vidvāṃ chastevendreṇa vi cṛtāmasi
vaṃśānāṃ te nahanānāṃ prāṇāhasya tṛṇasya ca
pakṣāṇāṃ viśvavāre te naddhāni vi cṛtāmasi
saṃdaṃśānāṃ paladānāṃ pariṣvañjalyasya ca
idaṃ mānasya patnyā naddhāni vi cṛtāmasi
yāni te 'ntaḥ śikyāny ābedhū raṇyāya kam
pra te tāni cṛtāmasi śivā mānasya patni na uddhitā tanve bhava
havirdhānam agniśālaṃ patnīnāṃ sadanaṃ sadaḥ
sado devānām asi devi śāle
akṣum opaśaṃ vitataṃ sahasrākṣaṃ viṣūvati
avanaddham abhihitaṃ brahmaṇā vi cṛtāmasi
yas tvā śāle pratigṛhṇāti yena cāsi mitā tvam
ubhau mānasya patni tau jīvatāṃ jaradaṣṭī
amutrainam ā gachatād dṛḍhā naddhā pariṣkṛtā
yasyās te vicṛtāmasy aṅgamaṅgaṃ paruṣparuḥ
yas tvā śāle nimimāya saṃjabhāra vanaspatīn
prajāyai cakre tvā śāle parameṣṭhī prajāpatiḥ
namas tasmai namo dātre śālāpataye ca kṛṇmaḥ
namo 'gnaye pracarate puruṣāya ca te namaḥ
gobhyo aśvebhyo namo yac chālāyāṃ vijāyate
vijāvati prajāvati vi te pāśāṃś cṛtāmasi
agnim antaś chādayasi puruṣān paśubhiḥ saha
vijāvati prajāvati vi te pāśāṃś cṛtāmasi
antarā dyāṃ ca pṛthivīṃ ca yad vyacas tena śālāṃ prati gṛhṇāmi ta imām
yad antarikṣaṃ rajaso vimānaṃ tat kṛṇve 'ham udaraṃ śevadhibhyaḥ
tena śālāṃ prati gṛhṇāmi tasmai
ūrjasvatī payasvatī pṛthivyāṃ nimitā mitā
viśvānnaṃ bibhratī śāle mā hiṃsīḥ pratigṛhṇataḥ
tṛṇair āvṛtā paladān vasānā rātrīva śālā jagato niveśanī
mitā pṛthivyāṃ tiṣṭhasi hastinīva padvatī
iṭasya te vi cṛtāmy apinaddham aporṇuvan
varuṇena samubjitāṃ mitraḥ prātar vy ubjatu
brahmaṇā śālāṃ nimitāṃ kavibhir nimitāṃ mitām
indrāgnī rakṣatāṃ śālām amṛtau somyaṃ sadaḥ
kulāye 'dhi kulāyaṃ kośe kośaḥ samubjitaḥ
tatra marto vi jāyate yasmād viśvaṃ prajāyate
yā dvipakṣā catuṣpakṣā ṣaṭpakṣā yā nimīyate
aṣṭāpakṣāṃ daśapakṣāṃ śālāṃ mānasya patnīm agnir garbha ivā śaye
pratīcīṃ tvā pratīcīnaḥ śāle praimy ahiṃsatīm
agnir hy antar āpaś ca ṛtasya prathamā dvāḥ
imā āpaḥ pra bharāmy ayakṣmā yakṣmanāśanīḥ
gṛhān upa pra sīdāmy amṛtena sahāgninā
mā naḥ pāśaṃ prati muco gurur bhāro laghur bhava
vadhūm iva tvā śāle yatrakāmaṃ bharāmasi
prācyā diśaḥ śālāyā namo mahimne svāhā devebhyaḥ svāhyebhyaḥ
dakṣiṇāyā diśaḥ śālāyā namo mahimne svāhā devebhyaḥ svāhyebhyaḥ
pratīcyā diśaḥ śālāyā namo mahimne svāhā devebhyaḥ svāhyebhyaḥ
udīcyā diśaḥ śālāyā namo mahimne svāhā devebhyaḥ svāhyebhyaḥ
dhruvāyā diśaḥ śālāyā namo mahimne svāhā devebhyaḥ svāhyebhyaḥ
ūrdhvāyā diśaḥ śālāyā namo mahimne svāhā devebhyaḥ svāhyebhyaḥ
diśodiśaḥ śālāyā namo mahimne svāhā devebhyaḥ svāhyebhyaḥ
sāhasras tveṣa ṛṣabhaḥ payasvān viśvā rūpāṇi vakṣaṇāsu bibhrat
bhadraṃ dātre yajamānāya śīkṣan bārhaspatya usriyas tantum ātān
apāṃ yo agne pratimā babhūva prabhūḥ sarvasmai pṛthivīva devī
pitā vatsānāṃ patir aghnyānāṃ sāhasre poṣe api naḥ kṛṇotu
pumān antarvānt sthaviraḥ payasvān vasoḥ kabandhaṃ ṛṣabho bibharti
tam indrāya pathibhir devayānair hutam agnir vahatu jātavedāḥ
pitā vatsānāṃ patir aghnyānāṃ atho pitā mahatāṃ gargarāṇām
vatso jarāyu pratidhuk pīyūṣa āmikṣā ghṛtaṃ tad v asya retaḥ
devānāṃ bhāga upanāha eṣo 'pāṃ rasa oṣadhīnāṃ ghṛtasya
somasya bhakṣam avṛṇīta śakro bṛhann adrir abhavad yac charīram
somena pūrṇaṃ kalaśaṃ bibharṣi tvastā rupāṇāṃ janitā paśūnām
śivās te santu prajanva iha yā imā ny asmabhyaṃ svadhite yacha yā amūḥ
ājaṃ bibharti ghṛtam asya retaḥ sāhasraḥ poṣas tam u yajñam āhuḥ
indrasya rūpam ṛṣabho vasānaḥ so asmān devāḥ śiva aitu dattaḥ
indrasyaujo varuṇasya bāhū aśvinor aṃsau marutām iyaṃ kakut
bṛhaspatiṃ saṃbhṛtam etam āhur ye dhīrāsaḥ kavayo ye manīṣiṇaḥ
daivīr viśaḥ payasvān ā tanoṣi tvām indraṃ tvāṃ sarasvantam āhuḥ
sahasraṃ sa ekamukhā dadāti yo brāhmaṇa ṛṣabham ājuhoti
bṛhaspatiḥ savitā te vayo dadhau tvaṣṭur vāyoḥ pary ātmā ta ābhṛtaḥ
antarikṣe manasā tvā juhomi barhiṣ ṭe dyāvāpṛthivī ubhe stām
ya indra iva deveṣu goṣv eti vivāvadat
tasya ṛṣabhasyāṅgāni brahmā saṃ stautu bhadrayā
pārśve āstām anumatyā bhagasyāstām anūvṛjau
aṣṭhīvantāv abravīn mitro mamaitau kevalāv iti
bhasad āsīd ādityānāṃ śroṇī āstāṃ bṛhaspateḥ
puchaṃ vātasya devasya tena dhūnoty oṣadhīḥ
gudā āsant sinīvālyāḥ sūryāyās tvacam abruvan
utthātur abruvan pada ṛṣabhaṃ yad akalpayan
kroḍa āsīj jāmiśaṃsasya somasya klaśo dhṛtaḥ
devāḥ saṃgatya yat sarva ṛṣabhaṃ vyakalpayan
te kuṣṭhikāḥ saramāyai kurmebhyo adadhuḥ śaphān
ūbadhyam asya kītebhyaḥ śvavartebhyo adhārayan
śṛṅgābhyāṃ rakṣa ṛṣaty avartim hanti cakṣuṣā
śṛṇoti bhadraṃ karṇābhyāṃ gavāṃ yaḥ patir aghnyaḥ
śatayājaṃ sa yajate nainaṃ dunvanty agnayaḥ
jinvanti viśve taṃ devā yo brāhmaṇa ṛṣabham ājuhoti
brāhmaṇebhya ṛṣabhaṃ dattvā varīyaḥ kṛṇute manaḥ
puṣṭiṃ so aghnyānāṃ sve goṣṭhe 'va paśyate
gāvaḥ santu prajāḥ santv atho astu tanūbalam
tat sarvam anu manyantāṃ devā ṛṣabhadāyine
ayaṃ pipāna indra id rayiṃ dadhātu cetanīm
ayaṃ dhenuṃ sudughāṃ nityavatsāṃ vaśaṃ duhāṃ vipaścitaṃ paro divaḥ
piśaṅgarūpo nabhaso vayodhā aindraḥ śuṣmo viśvarūpo na āgan
āyur asmabhyaṃ dadhat prajāṃ ca rāyaś ca poṣair abhi naḥ sacatām
upehopaparcanāsmin goṣṭha upa pṛñca naḥ
upa ṛṣabhasya yad reta upendra tava vīryam
etaṃ vo yuvānaṃ prati dadhmo atra tena krīḍantīś carata vaśāṃ anu
mā no hāsiṣṭa januṣā subhāgā rāyaś ca poṣair abhi naḥ sacadhvam
ā nayaitam ā rabhasva sukṛtāṃ lokam api gachatu prajānan
tīrtvā tamāṃsi bahudhā mahānty ajo nākam ā kramatāṃ tṛtīyam
indrāya bhāgaṃ pari tvā nayāmy asmin yajñe yajamānāya sūrim
ye no dviṣanty anu tān rabhasvānāgaso yajamānasya vīrāḥ
pra pado 'va nenigdhi duścaritaṃ yac cacāra śuddhaiḥ śaphair ā kramatāṃ prajānan
tīrtvā tamāṃsi bahudhā vipaśyann ajo nākam ā kramatāṃ tṛtīyam
anuchya śyāmena tvacam etāṃ viśastar yathāparv asinā mābhi maṃsthāḥ
mābhi druhaḥ paruśaḥ kalpayainaṃ tṛtīye nāke adhi vi śrayainam
ṛcā kumbhīm adhy agnau śrayāmy ā siñcodakam ava dhehy enam
paryādhattāgninā śamitāraḥ śṛto gachatu sukṛtāṃ yatra lokaḥ
ut krāmātaḥ pari ced ataptas taptāc caror adhi nākaṃ tṛtīyam
agner agnir adhi saṃ babhūvitha jyotiṣmantam abhi lokaṃ jayaitam
ajo agnir ajam u jyotir āhur ajaṃ jīvatā brahmaṇe deyam āhuḥ
ajas tamāṃsy apa hanti dūram asmiṃl loke śraddadhānena dattaḥ
pañcaudanaḥ pañcadhā vi kramatām ākraṃsyamānas trīṇi jyotīṃṣi
ījānānāṃ sukṛtāṃ prehi madhyaṃ tṛtīye nāke adhi vi śrayasva
ajā roha sukṛtāṃ yatra lokaḥ śarabho na catto 'ti durgāny eṣaḥ
pañcaudano brahmaṇe dīyamānaḥ sa dātāraṃ tṛptyā tarpayāti
ajas trināke tridive tripṛṣṭhe nākasya pṛṣṭhe dadivāṃsaṃ dadhāti
pañcaudano brahmaṇe dīyamāno viśvarūpā dhenuḥ kāmadughāsy ekā
etad vo jyotiḥ pitaras tṛtīyaṃ pañcaudanaṃ brahmaṇe 'jaṃ dadāti
ajas tamāṃsy apa hanti dūram asmiṃl loke śraddadhānena dattaḥ
ījānānāṃ sukṛtāṃ lokam īpsan pañcaudanaṃ brahmaṇe 'jaṃ dadāti
sa vyāptim abhi lokaṃ jayaitaṃ śivo 'smabhyaṃ pratigṛhīto astu
ajo hy agner ajaniṣṭa śokād vipro viprasya sahaso vipaścit
iṣṭaṃ pūrtam abhipūrtaṃ vaṣaṭkṛtaṃ tad devā ṛtuśaḥ kalpayantu
amotaṃ vāso dadyād dhiraṇyam api dakṣiṇām
tathā lokānt sam āpnoti ye divyā ye ca pārthivāḥ
etās tvājopa yantu dhārāḥ somyā devīr ghṛtapṛṣṭhā madhuścutaḥ
stabhān pṛthivīm uta dyāṃ nākasya pṛṣṭhe 'dhi saptaraśmau
ajo 'sy aja svargo 'si tvayā lokam aṅgirasaḥ prājānan
taṃ lokaṃ puṇyaṃ pra jñeṣam
yenā sahasraṃ vahasi yenāgne sarvavedasam
tenemaṃ yajñaṃ no vaha svar deveṣu gantave
ajaḥ pakvaḥ svarge loke dadhāti pañcaudano nirṛtiṃ bādhamānaḥ
tena lokānt sūryavato jayema
yaṃ brāhmaṇe nidadhe yaṃ ca vikṣu yā vipruṣa odanānām ajasya
sarvaṃ tad agne sukṛtasya loke jānītān naḥ saṃgamane pathīnām
ajo vā idam agne vy akramata tasyora iyam abhavad dyauḥ pṛṣṭiham
antarikṣaṃ madhyam diśaḥ pārśve samudrau kukṣī
satyaṃ ca rtaṃ ca cakṣuṣī viśvaṃ satyaṃ śraddhā prāṇo virāṭ śiraḥ
eṣa vā aparimito yajño yad ajaḥ pañcaudanaḥ
aparimitam eva yajñam āpnoty aparimitaṃ lokam ava runddhe
yo 'jaṃ pañcaudanaṃ dakṣiṇājyotiṣaṃ dadāti
nāsyāsthīni bhindyān na majjño nir dhayet
sarvam enaṃ samādāyedamidaṃ pra veśayet
idamidam evāsya rūpaṃ bhavati tenainaṃ saṃ gamayati
iṣaṃ maha ūrjam asmai duhe yo 'jaṃ pañcaudanam dakṣiṇājyotiṣaṃ dadāti
pañca rukmā pañca navāni vastrā pañcāsmai dhenavaḥ kāmadughā bhavanti
yo 'jaṃ pañcaudanaṃ dakṣiṇājyotiṣaṃ dadāti
pañca rukmā jyotir asmai bhavanti varma vāsāṃsi tanve bhavanti
svargaṃ lokam aśnute yo 'jaṃ pañcaudanaṃ dakṣiṇājyotiṣam dadāti
yā pūrvaṃ patiṃ vittvā 'thānyaṃ vindate 'param
pañcaudanaṃ ca tāv ajaṃ dadāto na vi yoṣataḥ
samānaloko bhavati punarbhuvāparaḥ patiḥ
yo 'jaṃ pañcaudanam dakṣiṇājyotiṣaṃ dadāti
anupūrvavatsāṃ dhenum anaḍvāham upabarhaṇam
vāso hiraṇyaṃ dattvā te yanti divam uttamām
ātmānaṃ pitaraṃ putraṃ pautraṃ pitāmaham
jāyāṃ janitrīṃ mātaraṃ ye priyās tān upa hvaye
yo vai naidāghaṃ nāma rtuṃ veda
eṣa vai naidāgho nāma rtur yad ajaḥ pañcaudanaḥ
nir evāpriyasya bhrātṛvyasya śriyaṃ dahati bhavaty ātmanā
yo vai kurvantaṃ nāma rtuṃ veda
kurvatīṃkurvatīm evāpriyasya bhrātṛvyasya śriyaṃ ā datte
eṣa vai kurvan nāma rtur yad ajaḥ pañcaudanaḥ
yo vai saṃyantaṃ nāma rtuṃ veda
saṃyatīṃsaṃyatīm evāpriyasya bhrātṛvyasya śriyaṃ ā datte
eṣa vai saṃyan nāma rtur yad ajaḥ pañcaudanaḥ
yo vai pinvantaṃ nāma rtum veda
pinvatīṃpinvatīm evāpriyasya bhrātṛvyasya śriyaṃ ā datte
eṣa vai pinvan nāma rtur yad ajaḥ pañcaudanaḥ
yo vā udyantaṃ nāma rtuṃ veda
udyatīṃudyatīm evāpriyasya bhrātṛvyasya śriyaṃ ā datte
eṣa vā udyann nāma rtur yad ajaḥ pañcaudanaḥ
yo vā abhibhuvaṃ nāma rtuṃ veda
abhibhavantīmabhibhavantīm evāpriyasya bhrātṛvyasya śriyaṃ ā datte
eṣa vā abhibhūr nāma rtur yad ajaḥ pañcaudanaḥ
ajaṃ ca pacata pañca caudanān
sarvā diśaḥ saṃmanasaḥ sadhrīcīḥ sāntardeśāḥ prati gṛhnantu ta etam
tās te rakṣantu tava tubhyam etaṃ tābhya ājyaṃ havir idaṃ juhomi
yo vidyād brahma pratyakṣaṃ parūṃṣi yasya saṃbhārā ṛco yasyānūkyam
sāmāni yasya lomāni yajur hṛdayam ucyate paristaraṇam id dhaviḥ
yad vā atithipatir atithīn pratipaśyati devayajanaṃ prekṣate
yad abhivadati dīkṣām upaiti yad udakaṃ yācaty apaḥ pra ṇayati
yā eva yajña āpaḥ praṇīyante tā eva tāḥ
yat tarpaṇam āharanti ya evāgnīṣomīyaḥ paśur badhyate sa eva saḥ
yad āvasathān kalpayanti sadohavirdhānāny eva tat kalpayanti
yad upastṛṇanti barhir eva tat
yad upariśayanam āharanti svargam eva tena lokam ava runddhe
yat kaśipūpabarhaṇam āharanti paridhaya eva te
yad āñjanābhyañjanam āharanty ājyam eva tat
yat purā pariveṣāt svādam āharanti purodāśāv eva tau
yad aśanakṛtaṃ hvayanti haviṣkṛtam eva tad dhvayanti
ye vrīhayo yavā nirupyante 'ṃśava eva te
yāny ulūkhalamusalāni grāvāṇa eva te
śūrpaṃ pavitraṃ tuṣā ṛjīṣābhiṣavaṇīr āpaḥ
srug darvir nekṣaṇam āyavanaṃ droṇakalaśāḥ kumbhyo vāyavyāni pātrāṇīyam eva kṛṣṇājinam
yajamānabrāhmaṇaṃ vā etad atithipatiḥ kurute yad āhāryāṇi prekṣata idaṃ bhūyā3 idā3m iti
yad āha bhūya ud dhareti prāṇam eva tena varṣīyāṃsaṃ kurute
upa harati havīṃṣy ā sādayati
teṣām āsannānām atithir ātman juhoti
srucā hastena prāṇe yūpe srukkāreṇa vaṣaṭkāreṇa
ete vai priyāś cāpriyāś ca rtvijaḥ svargaṃ lokaṃ gamayanti yad atithayaḥ
sa ya evaṃ vidvān na dviṣann aśnīyān na dviṣato 'nnam aśnīyān na mīmāṃsitasya na mīmāṃsamānasya
sarvo vā eṣa jagdhapāpmā yasyānnam aśnanti
sarvo vā eso 'jagdhapāpmā yasyānnam nāśnanti
sarvadā vā eṣa yuktagrāvārdrapavitro vitatādhvara āhṛtayajñakratur ya upaharati
prājāpatyo vā etasya yajño vitato ya upaharati
prajāpater vā eṣa vikramān anuvikramate ya upaharati
yo 'tithīnāṃ sa āhavanīyo yo veśmani sa gārhapatyo yasmin pacanti sa dakṣiṇāgniḥ
iṣṭaṃ ca vā eṣa pūrtaṃ ca gṛhāṇām aśnāti yaḥ pūrvo 'tither aśnāti
payaś ca vā eṣa rasaṃ ca gṛhāṇām aśnāti yaḥ pūrvo 'tither aśnāti
ūrjāṃ ca vā eṣa sphātiṃ ca gṛhāṇām aśnāti yaḥ pūrvo 'tither aśnāti
prajāṃ vā eṣa paśūṃś ca gṛhāṇām aśnāti yaḥ pūrvo 'tither aśnāti
kīrtiṃ vā eṣa yaśaś ca gṛhāṇām aśnāti yaḥ pūrvo 'tither aśnāti
śriyaṃ vā eṣa saṃvidaṃ ca gṛhāṇām aśnāti yaḥ pūrvo 'tither aśnāti
eṣa vā atithir yac chrotriyas tasmāt pūrvo nāśnīyāt
aśitāvaty atithāv aśnīyād yajñasya sātmatvāya yajñasyāvichedāya tad vratam
etad vā u svādīyo yad adhigavaṃ kṣīraṃ vā māṃsaṃ vā tad eva nāśnīyāt
sa ya evaṃ vidvān kṣīram upasicyopaharati
yāvad agniṣṭomeneṣṭvā susamṛddhenāvarunddhe tāvad enenāva runddhe
sa ya evaṃ vidvānt sarpir upasicyopaharati
yāvad atirātreṇeṣṭvā susamṛddhenāvarunddhe tāvad enenāva runddhe
sa ya evaṃ vidvān madhūpasicyopaharati
yāvad sattrasadyeneṣṭvā susamṛddhenāvarunddhe tāvad enenāva runddhe
sa ya evaṃ vidvān māṃsam upasicyopaharati
yāvad dvādaśāheneṣṭvā susamṛddhenāvarunddhe tāvad enenāva runddhe
sa ya evaṃ vidvān udakam upasicyopaharati
prajānāṃ prajananāya gachati pratiṣṭhāṃ priyaḥ prajānāṃ bhavati ya evaṃ vidvān upasicyopaharati
tasmā uṣā hiṅ kṛṇoti savitā pra stauti
bṛhaspatir ūrjayod gāyati tvaṣṭā puṣṭyā prati harati viśve devā nidhanam
nidhanaṃ bhūtyāḥ prajāyāḥ paśūnāṃ bhavati ya evaṃ veda
tasmā udyant sūryo hiṅ kṛṇoti saṃgavaḥ pra stauti
madhyandina ud gāyaty aparāhṇaḥ prati haraty astaṃyan nidhanam
nidhanaṃ bhūtyāḥ prajāyāḥ paśūnāṃ bhavati ya evaṃ veda
tasmā abhro bhavan hiṅ kṛṇoti stanayan pra stauti
vidyotamānaḥ prati harati varṣann ud gāyaty udgṛhṇan nidhanam
nidhanaṃ bhūtyāḥ prajāyāḥ paśūnāṃ bhavati ya evaṃ veda
atithīn prati paśyati hiṅ kṛṇoty abhi vadati pra stauty udakam yācaty ud gāyati
upa harati prati haraty ucchiṣṭaṃ nidhanam
nidhanaṃ bhūtyāḥ prajāyāḥ paśūnāṃ bhavati ya evam veda
yat kṣattāraṃ hvayaty ā śrāvayaty eva tat
yat pratiśṛṇoti pratyāśrāvayaty eva tat
yat pariveṣṭāraḥ pātrahastāḥ pūrve cāpare ca prapadyante camasādhvaryava eva te
teṣāṃ na kaś canāhotā
yad vā atithipatir atithīn pariviṣya gṛhān upodaity avabhṛtham eva tad upāvaiti
yat sabhāgayati dakṣiṇāḥ sabhāgayati yad anutiṣṭhata udavasyaty eva tat
sa upahūtaḥ pṛthivyāṃ bhakṣayaty upahūtas tasmin yat pṛthivyāṃ viśvarūpam
sa upahūto 'ntarikṣe bhakṣayaty upahūtas tasmin yad divi viśvarūpam
sa upahūto divi bhakṣayaty upahūtas tasmin yad divi viśvarūpam
sa upahūto deveṣu bhakṣayaty upahūtas tasmin yad divi viśvarūpam
sa upahūto lokeṣu bhakṣayaty upahūtas tasmin yad divi viśvarūpam
sa upahūta upahūtaḥ
āpnotīmaṃ lokam āpnoty amum
jyotiṣmato lokān jayati ya evaṃ veda
prajāpatiś ca parameṣṭhī ca śṛṅge indraḥ śiro agnir lalāṭaṃ yamaḥ kṛkāṭam
somo rājā mastiṣko dyaur uttarahanuḥ pṛthivy adharahanuḥ
vidyuj jihvā maruto dantā revatir grīvāḥ kṛttikā skandhā gharmo vahaḥ
viśvaṃ vāyuḥ svargo lokaḥ kṛṣṇadraṃ vidharaṇī niveṣyaḥ
śyenaḥ kroto 'ntarikṣaṃ pājasyaṃ bṛhaspatiḥ kakud bṛhatīḥ kīkasāḥ
devānāṃ patnīḥ pṛṣṭaya upasadaḥ parśavaḥ
mitraś ca varuṇaś cāṃsau tvaṣṭā cāryamā ca doṣaṇī mahādevo bāhū
indrāṇī bhasad vāyuḥ puchaṃ pavamāno bālāḥ
brahma ca kṣatraṃ ca śroṇī balam ūrū
dhātā ca savitā cāṣṭhīvantau jaṅghā gandharvā apsarasaḥ kuṣṭhikā aditiḥ śaphāḥ
ceto hṛdayaṃ yakṛn medhā vrataṃ purītat
kṣut kukṣir irā vaniṣṭhuḥ parvatāḥ plāśayaḥ
krodho vṛkkau manyur āṇḍau prajā śepaḥ
nadī sūtrī varṣasya pataya stanā stanayitnur ūdhaḥ
viśvavyacās carmauṣadhayo lomāni nakṣatrāṇi rūpam
devajanā gudā manuṣyā āntrāṇy atrā udaram
rakṣāṃsi lohitam itarajanā ūbadhyam
abhraṃ pībo majjā nidhanam
agnir āsīna utthito 'śvinā
indraḥ prāṅ tiṣṭhan dakṣiṇā tiṣṭhan yamaḥ
pratyaṅ tiṣṭhan dhātodaṅ tiṣṭhant savitā
tṛṇāni prāptaḥ somo rājā
mitra īkṣamāṇa āvṛtta ānandaḥ
yujyamāno vaiśvadevo yuktaḥ prajāpatir vimuktaḥ sarvam
etad vai viśvarūpaṃ sarvarūpaṃ gorūpam
upainaṃ viśvarūpāḥ sarvarūpāḥ paśavas tiṣṭhanti ya evaṃ veda
śīrṣaktiṃ śīrṣāmayaṃ karṇaśūlaṃ vilohitam
sarvaṃ śīrṣanyaṃ te rogaṃ bahir nir mantrayāmahe
karṇābhyāṃ te kaṅkūṣebhyaḥ karṇaśūlaṃ visalpakam
sarvaṃ śīrṣanyaṃ te rogaṃ bahir nir mantrayāmahe
yasya hetoḥ pracyavate yakṣmaḥ karṇato āsyataḥ
sarvaṃ śīrṣanyaṃ te rogaṃ bahir nir mantrayāmahe
yaḥ kṛṇoti pramotam andhaṃ kṛṇoti pūruṣam
sarvaṃ śīrṣanyaṃ te rogaṃ bahir nir mantrayāmahe
aṅgabhedam aṅgajvaram viśvāṅgyaṃ visalpakam
sarvaṃ śīrṣanyaṃ te rogaṃ bahir nir mantrayāmahe
yasya bhīmaḥ pratīkāśa udvepayati pūruṣam
takmānaṃ viśvaśāradaṃ bahir nir mantrayāmahe
ya ūrū anusarpaty atho eti gavīnike
yakṣmaṃ te antar aṅgebhyo bahir nir mantrayāmahe
yadi kāmād apakāmād dhṛdayāj jāyate pari
hṛdo balāsam aṅgebhyo bahir nir mantrayāmahe
harimāṇaṃ te aṅgebhyo 'pvām antarodarāt
yakṣmodhām antar ātmano bahir nir mantrayāmahe
āso balāso bhavatu mūtraṃ bhavatv āmayat
yakṣmāṇāṃ sarveṣāṃ viṣaṃ nir avocam ahaṃ tvat
bahir bilaṃ nir dravatu kāhābāhaṃ tavodarāt
yakṣmāṇāṃ sarveṣāṃ viṣaṃ nir avocam ahaṃ tvat
udarāt te klomno nābhyā hṛdayād adhi
yakṣmāṇāṃ sarveṣāṃ viṣaṃ nir avocam ahaṃ tvat
yāḥ sīmānaṃ virujanti mūrdhānaṃ praty arṣanīḥ
ahiṃsantīr anāmayā nir dravantu bahir bilam
yā hṛdayam uparṣanty anutanvanti kīkasāḥ
ahiṃsantīr anāmayā nir dravantu bahir bilam
yāḥ pārśve uparṣanty anunikṣanti pṛṣṭīḥ
ahiṃsantīr anāmayā nir dravantu bahir bilam
yās tiraścīḥ uparṣanty arṣaṇīr vakṣaṇāsu te
ahiṃsantīr anāmayā nir dravantu bahir bilam
yā gudā anusarpanty āntrāṇi mohayanti ca
ahiṃsantīr anāmayā nir dravantu bahir bilam
yā majjño nirdhayanti parūṃṣi virujanti ca
ahiṃsantīr anāmayā nir dravantu bahir bilam
ye aṅgāni madayanti yakṣmāso ropaṇās tava
yakṣmāṇāṃ sarveṣāṃ viṣaṃ nir avocam ahaṃ tvat
visalpasya vidradhasya vātīkārasya vālajeḥ
yakṣmāṇāṃ sarveṣāṃ viṣaṃ nir avocam ahaṃ tvat
pādābhyāṃ te jānubhyāṃ śroṇibhyāṃ pari bhaṃsasaḥ
anūkād arṣaṇīr uṣṇihābhyaḥ śīrṣṇo rogam anīnaśam
saṃ te śīrṣṇaḥ kapālāni hṛdayasya ca yo vidhuḥ
udyann āditya raśmibhiḥ śīrṣṇo rogam anīnaśo 'ṅgabhedam aśīśamaḥ
asya vāmasya palitasya hotus tasya bhrātā madhyamo asty aśnaḥ
tṛtīyo bhrātā ghṛtapṛṣṭho asyātrāpaśyaṃ viśpatiṃ saptaputram
sapta yuñjanti ratham ekacakram eko aśvo vahati saptanāmā
trinābhi cakram ajaram anarvaṃ yatremā viśvā bhuvanādhi tasthuḥ
imaṃ ratham adhi ye sapta tasthuḥ saptacakraṃ sapta vahanty aśvāḥ
sapta svasāro abhi saṃ navanta yatra gavām nihitā sapta nāma
ko dadarśa prathamaṃ jāyamānam asthanvantaṃ yad anasthā bibharti
bhūmyā asur asṛg ātmā kva svit ko vidvāṃsam upa gāt praṣṭum etat
iha bravītu ya īm aṅga vedāsya vāmasya nihitaṃ padaṃ veḥ
śīrṣṇaḥ kṣīraṃ duhrate gāvo asya vavriṃ vasānā udakaṃ padā 'puḥ
pākaḥ pṛchāmi manasā 'vijānan devānām enā nihitā padāni
vatse baṣkaye 'dhi sapta tantūn vi tatnire kavaya otavā u
acikitvāṃs cikituṣaś cid atra kavīn pṛchāmi vidvano na vidvān
vi yas tastambha ṣaṭ imā rajāṃsy ajasya rūpe kiṃ api svid ekam
mātā pitaram ṛta ā babhāja 'dhīty agre manasā saṃ hi jagme
sā bībhatsur garbharasā nividdhā namasvanta id upavākam īyuḥ
yuktā mātāsid dhuri dakṣiṇāyā atiṣṭhad garbho vṛjanīṣv antaḥ
amīmed vatso anu gām apaśyad viśvarūpyaṃ triṣu yoganeṣu
tisro matṝs trīn pitṝn bibhrad eka urdhvas tasthau nem ava glāpayanta
mantrayante divo amuṣya pṛṣṭhe viśvavido vācam aviśvavinnām
pañcāre cakre parivartamāne yasminn ātasthur bhuvanāni viśvā
tasya nākṣas tapyate bhūribhāraḥ sanād eva na chidyate sanābhiḥ
pañcapādaṃ pitaraṃ dvādaśākṛtiṃ diva āhuḥ pare ardhe purīṣiṇam
atheme anya upare vicakṣaṇe saptacakre ṣaḍara āhur arpitam
dvādaśāraṃ nahi taj jarāya varvarti cakraṃ pari dyām ṛtasya
ā putrā agne mithunāso atra sapta śatāni viṃśatiś ca tasthuḥ
sanemi cakram ajaraṃ vi vavṛta uttānāyāṃ daśa yuktā vahanti
sūryasya cakṣū rajasaity āvṛtaṃ yasminn ātasthur bhuvanāni viśvā
striyaḥ satīs tām u me puṃsaḥ āhuḥ paśyad akṣaṇvānn vi cetad andhaḥ
kavir yaḥ putraḥ sa īm ā ciketa yas tā vijānāt sa pituṣ pitāsat
sākaṃjānāṃ saptatham āhur ekajaṃ ṣaḍ id yamā ṛṣayo devajā iti
teṣām iṣṭāni vihitāni dhāmaśa sthātre rejante vikṛtāni rūpaśaḥ
avaḥ pareṇa para enā avareṇa padā vatsaṃ bibhratī gaur ud asthāt
sā kadrīcī kaṃ svid ardhaṃ parāgāt kva svit sūte nahi yūthe asmin
avaḥ pareṇa pitaraṃ yo asya vedāvaḥ pareṇa para enāvareṇa
kavīyamānaḥ ka iha pra vocad devaṃ manaḥ kuto adhi prajātam
ye arvāñcas tām u parāca āhur ye parāñcas tāṃ u arvāca āhuḥ
indraś ca yā cakrathuḥ soma tāni dhurā na yuktā rajaso vahanti
dvā suparṇā sayujā sakhāyā samānaṃ vṛkṣaṃ pari ṣasvajāte
tayor anyaḥ pippalaṃ svādv atty anaśnann anyo abhi cākaśīti
yasmin vṛkṣe madhvadaḥ suparṇā niviśante suvate cādhi viśve
tasya yad āhuḥ pippalaṃ svādv agre tan non naśad yaḥ pitaraṃ na veda
yatrā suparṇā amṛtasya bhakṣam animeṣaṃ vidathābhisvaranti
enā viśvasya bhuvanasya gopāḥ sa mā dhīraḥ pākam atrā viveśa
yad gāyatre adhi gāyatram āhitaṃ traiṣṭubhaṃ vā traiṣṭubhān niratakṣata
yad vā jagaj jagaty āhitaṃ padaṃ ya it tad vidus te amṛtatvam ānuśuḥ
gāyatreṇa prati mimīte arkam arkeṇa sāma traiṣṭubhena vākam
vākena vākaṃ dvipadā catuṣpadākṣareṇa mimate sapta vāṇīḥ
jagatā sindhuṃ divy askabhāyad rathaṃtare sūryaṃ pary apaśyat
gāyatrasya samidhas tisra āhus tato mahnā pra ririce mahitvā
upa hvaye sudughāṃ dhenum etāṃ suhasto godhug uta dohad enām
śreṣṭhaṃ savaṃ savitā sāviṣan no 'bhīddho gharmas tad u ṣu pra vocat
hiṅkṛṇvatī vasupatnī vasūnāṃ vatsam ichantī manasābhyāgāt
duhām aśvibhyāṃ payo aghnyeyaṃ sā vardhatāṃ mahate saubhagāya
gaur amīmed abhi vatsaṃ miṣantaṃ mūrdhānaṃ hiṅṅ akṛṇon mātavā u
sṛkvāṇaṃ gharmam abhi vāvaśānā mimāti māyuṃ payate payobhiḥ
ayaṃ sa śiṅkte yena gaur abhivṛtā mimāti mayuṃ dhvasanāv adhi śritā
sā cittibhir ni hi cakāra martyān vidyud bhavantī prati vavrim auhata
anac chaye turagātu jīvam ejad dhruvaṃ madhya ā pastyānām
jīvo mṛtasya carati svadhābhir amartyo martyenā sayoniḥ
vidhuṃ dadrāṇaṃ salilasya pṛṣṭhe yuvānaṃ santaṃ palito jagāra
devasya paśya kāvyaṃ mahitvādya mamāra sa hyaḥ sam āna
ya īṃ cakāra na so asya veda ya īṃ dadarśa hirug in nu tasmāt
sa mātur yonā parivīto antar bahuprajā nirṛtir ā viveśa
apaśyaṃ gopām anipadyamānam ā ca parā ca pathibhiś carantam
sa sadhrīcīḥ sa viṣūcīr vasāna ā varīvarti bhuvaneṣv antaḥ
dyaur naḥ pitā janitā nābhir atra bandhur no mātā pṛthivī mahīyam
uttānayoś camvor yonir antar atrā pitā duhitur garbham ādhāt
pṛchāmi tvā param antaṃ pṛthivyāḥ pṛchāmi vṛṣṇo aśvasya retaḥ
pṛchāmi viśvasya bhuvanasya nābhiṃ pṛchāmi vācaḥ paramaṃ vyoma
iyaṃ vediḥ paro antaḥ pṛthivyā ayaṃ somo vṛṣṇo aśvasya retaḥ
ayaṃ yajño viśvasya bhuvanasya nābhir brahmāyaṃ vācaḥ paramaṃ vyoma
na vi jānāmi yad ivedam asmi niṇyaḥ saṃnaddho manasā carāmi
yadā māgan prathamajā ṛtasyād id vāco aśnuve bhāgam asyāḥ
apāṅ prāṅ eti svadhayā gṛbhīto 'martyo martyenā sayoniḥ
tā śaśvantā viṣūcīnā viyantā ny anyaṃ cikyur na ni cikyur anyam
saptārdhagarbhā bhuvanasya reto viṣṇos tiṣṭhanti pradiśā vidharmaṇi
te dhītibhir manasā te vipaścitaḥ paribhuvaḥ pari bhavanti viśvataḥ
ṛco akṣare parame vyoman yasmin devā adhi viśve niṣeduḥ
yas tan na veda kim ṛcā kariṣyati ya it tad vidus te amī sam āsate
ṛcaḥ padaṃ mātrayā kalpayanto 'rdharcena cakḷpur viśvam ejat
tripād brahma pururūpaṃ vi taṣṭhe tena jīvanti pradiśaś catasraḥ
sūyavasād bhagavatī hi bhūyā adhā vayaṃ bhagavantaḥ syāma
addhi tṛṇam aghnye viśvadānīṃ piba śuddham udakam ācarantī
gaur in mimāya salilāni takṣatī ekapadī dvipadī sā catuṣpadī
aṣṭāpadī navapadī babhūvuṣī sahasrākṣarā bhuvanasya paṅktis tasyāḥ samudrā adhi vi kṣaranti
kṛṣṇaṃ niyānaṃ harayaḥ suparṇā apo vasānā divam ut patanti
taṃ āvavṛtrant sadanād ṛtasyād id ghṛtena pṛthivīṃ vy ūduḥ
apād eti prathamā padvatīnāṃ kas tad vāṃ mitrāvaruṇā ciketa
garbho bhāraṃ bharaty ā cid asyā ṛtaṃ piparti anṛtaṃ ni pāti
virāḍ vāg virāṭ pṛthivī virāḍ antarikṣaṃ virāṭ prajāpatiḥ
virāṇ mṛtyuḥ sādhyānām adhirājo babhūva tasya bhūtaṃ bhavyaṃ vaśe sa me bhūtaṃ bhavyaṃ vaśe kṛṇotu
śakamayaṃ dhūmam ārād apaśyaṃ viṣūvatā para enāvareṇa
ukṣāṇaṃ pṛśnim apacanta vīrās tāni dharmāṇi prathamāny āsan
trayaḥ keśina ṛtuthā vi cakṣate saṃvatsare vapata eka eṣām
viśvam anyo abhicaṣṭe śacībhir dhrājir ekasya dadṛśe na rūpam
catvāri vāk parimitā padāni tāni vidur brāhmaṇā ye manīṣiṇaḥ
guhā trīṇi nihitā neṅgayanti turīyaṃ vāco manuṣyā vadanti
indraṃ mitraṃ varuṇam agnim āhur atho divyaḥ sa suparṇo garutmān
ekaṃ sad viprā bahudhā vadanty agniṃ yamaṃ mātariśvānam āhuḥ
yāṃ kalpayanti vahatau vadhūm iva viśvarūpāṃ hastakṛtāṃ cikitsavaḥ
sārād etv apa nudāma enām
śīrṣaṇvatī nasvatī karṇiṇī kṛtyākṛtā saṃbhṛtā viśvarūpā
sārād etv apa nudāma enām
śūdrakṛtā rājakṛtā strīkṛtā brahmabhiḥ kṛtā
jāyā patyā nutteva kartāraṃ bandhv ṛchatu
anayāham oṣadhyā sarvāḥ kṛtyā adūduṣam
yāṃ kṣetre cakrur yāṃ goṣu yāṃ vā te puruṣeṣu
agham astv aghakṛte śapathaḥ śapathīyate
pratyak pratiprahiṇmo yathā kṛtyākṛtaṃ hanat
pratīcīna āṅgiraso 'dhyakṣo naḥ purohitaḥ
pratīcīḥ kṛtyā ākṛtyāmūn kṛtyākṛto jahi
yas tvovāca parehīti pratikūlam udāyyam
taṃ kṛtye 'bhinivartasva māsmān icho anāgasaḥ
yas te parūṃṣi saṃdadhau rathasyeva rbhur dhiyā
taṃ gacha tatra te 'yanam ajñātas te 'yaṃ janaḥ
ye tvā kṛtvālebhire vidvalā abhicāriṇaḥ
śaṃbhv idaṃ kṛtyādūṣaṇaṃ prativartma punaḥsaraṃ tena tvā snapayāmasi
yad durbhagāṃ prasnapitāṃ mṛtavatsām upeyima
apaitu sarvaṃ mat pāpaṃ draviṇaṃ mopa tiṣṭhatu
yat te pitṛbhyo dadato yajñe vā nāma jagṛhuḥ
saṃdeśyāt sarvasmāt pāpād imā muñcantu tvauṣadhīḥ
devainasāt pitryān nāmagrāhāt saṃdeśyād abhiniṣkṛtāt
muñcantu tvā vīrudho vīryeṇa brahmaṇā ṛgbhiḥ payasā ṛṣīṇām
yathā vātaś cyāvayati bhūmyā reṇum antarikṣāc cābhram
evā mat sarvaṃ durbhūtaṃ brahmanuttam apāyati
apa krāma nānadatī vinaddhā gardabhīva
kartṝn nakṣasveto nuttā brahmaṇā vīryāvatā
ayaṃ panthāḥ kṛtyeti tvā nayāmo 'bhiprahitāṃ prati tvā pra hiṇmaḥ
tenābhi yāhi bhañjaty anasvatīva vāhinī viśvarūpā kurūtinī
parāk te jyotir apathaṃ te arvāg anyatrāsmad ayanā kṛṇuṣva
pareṇehi navatiṃ nāvyā ati durgāḥ srotyā mā kṣaṇiṣṭhāḥ parehi
vāta iva vṛkṣān ni mṛṇīhi pādaya mā gām aśvaṃ puruṣam uc chiṣa eṣām
kartṝn nivṛtyetaḥ kṛtye 'prajāstvāya bodhaya
yāṃ te barhiṣi yāṃ śmaśāne kṣetre kṛtyāṃ valagaṃ vā nicakhnuḥ
agnau vā tvā gārhapatye 'bhiceruḥ pākaṃ santaṃ dhīratarā anāgasam
upāhṛtam anubuddhaṃ nikhātaṃ vairaṃ tsāry anv avidāma kartram
tad etu yata ābhṛtaṃ tatrāśva iva vi vartatāṃ hantu kṛtyākṛtaḥ prajām
svāyasā asayaḥ santi no gṛhe vidmā te kṛtye yatidhā parūṃṣi
ut tiṣṭhaiva parehīto 'jñāte kim ihechasi
grīvās te kṛtye pādau cāpi kartsyāmi nir drava
indrāgnī asmān rakṣatāṃ yau prajānāṃ prajāvatī
somo rājādhipā mṛḍitā ca bhūtasya naḥ patayo mṛḍayantu
bhavāśarvāv asyatāṃ pāpakṛte kṛtyākṛte
duṣkṛte vidyutaṃ devahetim
yady eyatha dvipadī catuṣpadī kṛtyākṛtā saṃbhṛtā viśvarūpā
seto 'ṣṭāpadī bhūtvā punaḥ parehi duchune
abhyaktāktā svaraṃkṛtā sarvaṃ bharantī duritaṃ parehi
jānīhi kṛtye kartāraṃ duhiteva pitaraṃ svam
parehi kṛtye mā tiṣṭho viddhasyeva padaṃ naya
mṛgaḥ sa mṛgayus tvaṃ na tvā nikartum arhati
uta hanti pūrvāsinaṃ pratyādāyāpara iṣvā
uta pūrvasya nighnato ni hanty aparaḥ prati
etad dhi śṛṇu me vaco 'thehi yata eyatha
yas tvā cakāra taṃ prati
anāgohatyā vai bhīmā kṛtye mā no gām aśvaṃ puruṣaṃ vadhīḥ
yatrayatrāsi nihitā tatas tvot thāpayāmasi parṇāl laghīyasī bhava
yadi stha tamasāvṛtā jālenabhihitā iva
sarvāḥ saṃlupyetaḥ kṛtyāḥ punaḥ kartre pra hiṇmasi
kṛtyākṛto valagino 'bhiniṣkāriṇaḥ prajām
mṛṇīhi kṛtye moc chiṣo 'mūn kṛtyākṛto jahi
yathā sūryo mucyate tamasas pari rātriṃ jahāty uṣasaśca ketūn
evāhaṃ sarvaṃ durbhūtaṃ kartraṃ kṛtyākṛtā kṛtaṃ hastīva rajo duritaṃ jahāmi
kena pārṣṇī ābhṛte pūruṣasya kena māṃsaṃ saṃbhṛtaṃ kena gulphau
kenāṅgulīḥ peśanīḥ kena khāni kenocchlaṅkhau madhyataḥ kaḥ pratiṣṭhām
kasmān nu gulphāv adharāv akṛṇvann aṣṭhīvantāv uttarau puruṣasya
jaṅghe nirṛtya ny adadhuḥ kva svij jānunoḥ saṃdhī ka u tac ciketa
catuṣṭayaṃ yujate saṃhitāntaṃ jānubhyām ūrdhvaṃ śithiraṃ kabandham
śroṇī yad ūrū ka u taj jajāna yābhyāṃ kusindhaṃ sudṛḍhaṃ babhūva
kati devāḥ katame ta āsan ya uro grīvāś cikyuḥ puruṣasya
kati stanau vy adadhuḥ kaḥ kaphodau kati skandhān kati pṛṣṭīr acinvan
ko asya bāhū sam abharad vīryāṃ karavād iti
aṃsau ko asya tad devaḥ kusindhe adhy ā dadhau
kaḥ sapta khāni vi tatarda śīrṣaṇi karṇāv imau nāsike cakṣaṇī mukham
yeṣāṃ purutrā vijayasya mahnani catuṣpādo dvipado yanti yāmam
hanvor hi jihvām adadhāt purūcīm adhā mahīm adhi śiśrāya vācam
sa ā varīvarti bhuvaneṣv antar apo vasānaḥ ka u tac ciketa
mastiṣkam asya yatamo lalātaṃ kakāṭikāṃ prathamo yaḥ kapālam
citvā cityaṃ hanvoḥ pūruṣasya divaṃ ruroha katamaḥ sa devaḥ
priyāpriyāṇi bahulā svapnaṃ saṃbādhatandyaḥ
ānandān ugro nandāṃś ca kasmād vahati pūruṣaḥ
ārtir avartir nirṛtiḥ kuto nu puruṣe 'matiḥ
rāddhiḥ samṛddhir avyṛddhir matir uditayaḥ kutaḥ
ko asminn āpo vy adadhāt viṣūvṛtaḥ purūvṛtaḥ sindhusṛtyāya jātāḥ
tīvrā aruṇā lohinīs tāmradhūmrā ūrdhvā avācīḥ puruṣe tiraścīḥ
ko asmin rūpam adadhāt ko mahmānaṃ ca nāma ca
gātuṃ ko asmin kaḥ ketuṃ kaś caritrāni puruṣe
ko asmin prāṇaṃ avayat ko apānaṃ vyānam u
samānam asmin ko devo 'dhi śiśrāya puruṣe
ko asmin yajñam adadhād eko devo 'dhi puruṣe
ko asmint satyaṃ ko 'nṛtaṃ kuto mṛtyuḥ kuto 'mṛtam
ko asmai vāsaḥ pary adadhāt ko asyāyur akalpayat
balaṃ ko asmai prāyachat ko asyākalpayaj javam
kenāpo anv atanuta kenāhar akarod ruce
uṣasaṃ kenānv ainddha kena sāyaṃbhavaṃ dade
ko asmin reto ny adadhāt tantur ā tāyatām iti
medhāṃ ko asminn adhy auhat ko bāṇaṃ ko nṛto dadhau
kenemāṃ bhūmim aurṇot kena pary abhavad divam
kenābhi mahnā parvatān kena karmāṇi puruṣaḥ
kena parjanyam anv eti kena somaṃ vicakṣaṇam
kena yajñam ca śraddhāṃ ca kenāsmin nihitaṃ manaḥ
kena śrotriyam āpnoti kenemaṃ parameṣṭhinam
kenemam agniṃ pūruṣaḥ kena saṃvatsaraṃ mame
brahma śrotriyam āpnoti brahmemaṃ parameṣṭhinam
brahmemam agniṃ pūruṣo brahma saṃvatsaraṃ mame
kena devāṃ anu kṣiyati kena daivajanīr viśaḥ
kenedam anyan nakṣatraṃ kena sat kṣatram ucyate
brahma devāṃ anu kṣiyati brahma daivajanīr viśaḥ
brahmedam anyan nakṣatraṃ brahma sat kṣatram ucyate
keneyaṃ bhūmir vihitā kena dyaur uttarā hitā
kenedam ūrdhvaṃ tiryak cāntarikṣam vyaco hitam
brahmaṇā bhūmir vihitā brahma dyaur uttarā hitā
brahmedam ūrdhvaṃ tiryak cāntarikṣaṃ vyaco hitam
mūrdhānam asya saṃsīvyātharvā hṛdayaṃ ca yat
mastiṣkād ūrdhvaḥ prairayat pavamāno 'dhi śīrṣataḥ
tad vā atharvaṇaḥ śiro devakośaḥ samubjitaḥ
tat prāṇo abhi rakṣati śiro annam atho manaḥ
ūrdhvo nu sṛṣṭā3s tiryaṅ nu sṛṣṭā3s sarvā diśaḥ puruṣa ā babhūvā3ṃ
puraṃ yo brahmaṇo veda yasyāḥ puruṣa ucyate
yo vai tāṃ brahmaṇo vedāmṛtenāvṛtāṃ puram
tasmai brahma ca brāhmāś ca cakṣuḥ prāṇaṃ prajāṃ daduḥ
na vai tam cakṣur jahāti na prāṇo jarasaḥ purā
puraṃ yo brahmaṇo veda yasyāḥ puruṣa ucyate
aṣṭācakrā navadvārā devānāṃ pūr ayodhyā
tasyāṃ hiraṇyayaḥ kośaḥ svargo jyotiṣāvṛtaḥ
tasmin hiraṇyaye kośe tryare tripratiṣṭhite
tasmin yad yakṣam ātmanvat tad vai brahmavido viduḥ
prabhrājamānāṃ hariṇīṃ yaśasā saṃparīvṛtām
puraṃ hiraṇyayīṃ brahmā viveśāparājitām
ayaṃ me varaṇo maṇiḥ sapatnakṣayaṇo vṛṣā
tenā rabhasva tvaṃ śatrūn pra mṛṇīhi durasyataḥ
praiṇān chṛṇīhi pra mṛṇā rabhasva maṇis te astu puraetā purastāt
avārayanta varaṇena devā abhyācāram asurāṇāṃ śvaḥśvaḥ
ayaṃ maṇir varaṇo viśvabheṣajaḥ sahasrākṣo harito hiraṇyayaḥ
sa te śatrūn adharān pādayāti pūrvas tān dabhnuhi ye tvā dviṣanti
ayaṃ te kṛtyāṃ vitatām pauruṣeyād ayaṃ bhayāt
ayaṃ tvā sarvasmāt pāpād varaṇo vārayiṣyate
varaṇo vārayātā ayaṃ devo vanaspatiḥ
yakṣmo yo asminn āviṣṭas tam u devā avīvaran
svapnaṃ suptvā yadi paśyāsi pāpaṃ mṛgaḥ sṛtiṃ yati dhāvād ajuṣṭām
parikṣavāc chakuneḥ pāpavādād ayaṃ maṇir varaṇo vārayiṣyate
arātyās tvā nirṛtyā abhicārād atho bhayāt
mṛtyor ojīyaso vadhād varaṇo vārayiṣyate
yan me mātā yan me pitā bhrātaro yac ca me svā yad enaś cakṛmā vayam
tato no vārayiṣyate 'yaṃ devo vanaspatiḥ
varaṇena pravyathitā bhrātṛvyā me sabandhavaḥ
asūrtaṃ rajo apy agus te yantv adhamaṃ tamaḥ
ariṣṭo 'ham ariṣṭagur āyuṣmānt sarvapūruṣaḥ
tam māyaṃ varaṇo maṇiḥ pari pātu diśodiśaḥ
ayaṃ me varaṇa urasi rājā devo vanaspatiḥ
sa me śatrūn vi bādhatām indro dasyūn ivāsurān
imaṃ bibharmi varaṇam āyuṣmān chataśāradaḥ
sa me rāṣṭraṃ ca kṣatraṃ ca paśūn ojaś ca me dadhat
yathā vāto vanaspatīn vṛkṣān bhanakty ojasā
evā sapatnān me bhaṅgdhi pūrvān jātāṃ utāparān varaṇas tvābhi rakṣatu
yathā vātaś cāgniś ca vṛkṣān psāto vanaspatīn
evā sapatnān me psāhi pūrvān jātāṃ utāparān varaṇas tvābhi rakṣatu
yathā vātena prakṣīṇā vṛkṣāḥ śere nyarpitāḥ
evā sapatnāṃs tvaṃ mama pra kṣiṇīhi ny arpaya
pūrvān jātāṃ utāparān varaṇas tvābhi rakṣatu
tāṃs tvaṃ pra chinddhi varaṇa purā diṣṭāt purāyuṣaḥ
ya enaṃ paśuṣu dipsanti ye cāsya rāṣṭradipsavaḥ
yathā sūryo atibhāti yathāsmin teja āhitam
evā me varaṇo maṇiḥ kīrtiṃ bhūtiṃ ni yachatu
tejasā mā sam ukṣatu yaśasā sam anaktu mā
yathā yaśaś candramasy āditye ca nṛcakṣasi
evā me varaṇo maṇiḥ kīrtiṃ bhūtiṃ ni yachatu
tejasā mā sam ukṣatu yaśasā sam anaktu mā
yathā yaśaḥ pṛthivyāṃ yathāsmin jātavedasi
evā me varaṇo maṇiḥ kīrtiṃ bhūtiṃ ni yachatu
tejasā mā sam ukṣatu yaśasā sam anaktu mā
yathā yaśaḥ kanyāyāṃ yathāsmint saṃbhṛte rathe
evā me varaṇo maṇiḥ kīrtiṃ bhūtiṃ ni yachatu
tejasā mā sam ukṣatu yaśasā sam anaktu mā
yathā yaśaḥ somapīthe madhuparke yathā yaśaḥ
evā me varaṇo maṇiḥ kīrtiṃ bhūtiṃ ni yachatu
tejasā mā sam ukṣatu yaśasā sam anaktu mā
yathā yaśo 'gnihotre vaṣaṭkāre yathā yaśaḥ
evā me varaṇo maṇiḥ kīrtiṃ bhūtiṃ ni yachatu
tejasā mā sam ukṣatu yaśasā sam anaktu mā
yathā yaśo yajamāne yathāsmin yajña āhitam
evā me varaṇo maṇiḥ kīrtiṃ bhūtiṃ ni yachatu
tejasā mā sam ukṣatu yaśasā sam anaktu mā
yathā yaśaḥ prajāpatau yathāsmin parameṣṭhini
evā me varaṇo maṇiḥ kīrtiṃ bhūtiṃ ni yachatu
tejasā mā sam ukṣatu yaśasā sam anaktu mā
yathā deveṣv amṛtaṃ yathaiṣu satyam āhitam
evā me varaṇo maṇiḥ kīrtiṃ bhūtiṃ ni yachatu
tejasā mā sam ukṣatu yaśasā sam anaktu mā
indrasya prathamo ratho devānām aparo ratho varuṇasya tṛtīya it
ahīnām apamā ratha sthānum ārad athārṣat
darbhaḥ śocis tarūṇakam aśvasya vāraḥ paruṣasya vāraḥ
rathasya bandhuram
ava śveta padā jahi pūrveṇa cāpareṇa ca
udaplutam iva dārv ahīnām arasaṃ viṣaṃ vār ugram
araṃghuṣo nimajyonmaja punar abravīt
udaplutam iva dārv ahīnām arasaṃ viṣaṃ vār ugram
paidvo hanti kasarṇīlaṃ paidvaḥ śvitram utāsitam
paidvo ratharvyāḥ śiraḥ saṃ bibheda pṛdākvāḥ
paidva prehi prathamo 'nu tvā vayam emasi
ahīn vy asyatāt patho yena smā vayam emasi
idaṃ paidvo ajāyatedam asya parāyaṇam
imāny arvataḥ padāhighnyo vājinīvataḥ
saṃyataṃ na vi ṣparad vyāttaṃ na saṃ yamat
asmin kṣetre dvāv ahī strī ca pumāṃś ca tāv ubhāv arasā
arasāsa ihāhayo ye anti ye ca dūrake
ghanena hanmi vṛścikam ahiṃ daṇḍenāgatam
aghāśvasyedaṃ bheṣajam ubhayo svajasya ca
indro me 'him aghāyantam ahiṃ paidvo arandhayat
paidvasya manmahe vayaṃ sthirasya sthiradhāmnaḥ
ime paścā pṛdākavaḥ pradīdhyata āsate
naṣṭāsavo naṣṭaviṣā hatā indreṇa vajriṇā
jaghānendro jaghnimā vayam
hatās tiraścirājayo nipiṣṭāsaḥ pṛdākavaḥ
darviṃ karikrataṃ śvitraṃ darbheṣv asitaṃ jahi
kairātikā kumārikā sakā khanati bheṣajam
hiraṇyayībhir abhribhir girīnām upa sānuṣu
āyam agan yuvā bhiṣak pṛśnihāparājitaḥ
sa vai svajasya jambhana ubhayor vṛścikasya ca
indro me 'him arandhayan mitraś ca varuṇaś ca
vātāparjanyobhā
indro me 'him arandhayat pṛdākuṃ ca pṛdākvam
svajaṃ tiraścirājiṃ kasarṇīlaṃ daśonasim
indro jaghāna prathamaṃ janitāram ahe tava
teṣām u tṛhyamāṇānāṃ kaḥ svit teṣām asad rasaḥ
saṃ hi śīrṣāṇy agrabhaṃ pauñjiṣṭha iva karvaram
sindhor madhyaṃ paretya vy anijam aher viṣam
ahīnāṃ sarveṣāṃ viṣaṃ parā vahantu sindhavaḥ
hatās tiraścirājayo nipiṣṭāsaḥ pṛdākavaḥ
oṣadhīnām ahaṃ vṛṇa urvarīr iva sādhuyā
nayāmy arvatīr ivāhe niraitu viṣam
yad agnau sūrye viṣaṃ pṛthivyām oṣadhīṣu yat
kāndāviṣaṃ kanaknakaṃ niraitv aitu te viṣam
ye agnijā oṣadhijā ahīnāṃ ye apsujā vidyuta ābabhūvuḥ
yeṣāṃ jātāni bahudhā mahānti tebhyaḥ sarpebhyo namasā vidhema
taudī nāmāsi kanyā ghṛtācī nāma vā asi
adhaspadena te padam ā dade viṣadūṣaṇam
aṅgādaṅgāt pra cyāvaya hṛdayam pari varjaya
adhā viṣasya yat tejo 'vācīnaṃ tad etu te
āre abhūd viṣam araud viṣe viṣam aprāg api
agnir viṣam aher nir adhāt somo nir aṇayīt
daṃṣṭāram anv agād viṣam ahir amṛta
indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha
jiṣṇave yogāya brahmayogair vo yunajmi
indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha
jiṣṇave yogāya kṣatrayogair vo yunajmi
indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha
jiṣṇave yogāyendrayogair vo yunajmi
indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha
jiṣṇave yogāya somayogair vo yunajmi
indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha
jiṣṇave yogāyāpsuyogair vo yunajmi
indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha
jiṣṇave yogāya viśvāni mā bhūtāny upa tiṣṭhantu yuktā ma āpa stha
agner bhāga stha apāṃ śukram āpo devīr varco asmāsu dhatta
prajāpater vo dhāmnāsmai lokāya sādaye
indrasya bhāga stha apāṃ śukram āpo devīr varco asmāsu dhatta
prajāpater vo dhāmnāsmai lokāya sādaye
somasya bhāga stha apāṃ śukram āpo devīr varco asmāsu dhatta
prajāpater vo dhāmnāsmai lokāya sādaye
varuṇasya bhāga stha apāṃ śukram āpo devīr varco asmāsu dhatta
prajāpater vo dhāmnāsmai lokāya sādaye
mitrāvaruṇayor bhāga stha apāṃ śukram āpo devīr varco asmāsu dhatta
prajāpater vo dhāmnāsmai lokāya sādaye
yamasya bhāga stha apām śukram āpo devīr varco asmāsu dhatta
prajāpater vo dhāmnāsmai lokāya sādaye
pitṝṇāṃ bhāga stha apāṃ śukram āpo devīr varco asmāsu dhatta
prajāpater vo dhāmnāsmai lokāya sādaye
devasya savitur bhāga stha apāṃ śukram āpo devīr varco asmāsu dhatta
prajāpater vo dhāmnāsmai lokāya sādaye
yo va āpo 'pāṃ bhāgo 'psv antar yajuṣyo devayajanaḥ
idaṃ tam ati sṛjāmi taṃ mābhyavanikṣi
tena tam abhyatisṛjāmo yo 'smān dveṣṭi yaṃ vayaṃ dviṣmaḥ
taṃ vadheyaṃ taṃ stṛṣīyānena brahmaṇānena karmaṇānayā menyā
yo va āpo 'pām ūrmir apsv antar yajuṣyo devayajanaḥ
idaṃ tam ati sṛjāmi taṃ mābhyavanikṣi
tena tam abhyatisṛjāmo yo 'smān dveṣṭi yaṃ vayaṃ dviṣmaḥ
taṃ vadheyaṃ taṃ stṛṣīyānena brahmaṇānena karmaṇānayā menyā
yo va āpo 'pām vatso 'psv antar yajuṣyo devayajanaḥ
idaṃ tam ati sṛjāmi taṃ mābhyavanikṣi
tena tam abhyatisṛjāmo yo 'smān dveṣṭi yaṃ vayaṃ dviṣmaḥ
taṃ vadheyaṃ taṃ stṛṣīyānena brahmaṇānena karmaṇānayā menyā
yo va āpo 'pāṃ vṛṣabho 'psv antar yajuṣyo devayajanaḥ
idaṃ tam ati sṛjāmi taṃ mābhyavanikṣi
tena tam abhyatisṛjāmo yo 'smān dveṣṭi yaṃ vayaṃ dviṣmaḥ
taṃ vadheyaṃ taṃ stṛṣīyānena brahmaṇānena karmaṇānayā menyā
yo va āpo 'pāṃ hiraṇyagarbho 'psv antar yajuṣyo devayajanaḥ
idaṃ tam ati sṛjāmi taṃ mābhyavanikṣi
tena tam abhyatisṛjāmo yo 'smān dveṣṭi yaṃ vayaṃ dviṣmaḥ
taṃ vadheyaṃ taṃ stṛṣīyānena brahmaṇānena karmaṇānayā menyā
yo va āpo 'pāṃ aśmā pṛśnir divyo 'psv antar yajuṣyo devayajanaḥ
idaṃ tam ati sṛjāmi taṃ mābhyavanikṣi
tena tam abhyatisṛjāmo yo 'smān dveṣṭi yaṃ vayaṃ dviṣmaḥ
taṃ vadheyaṃ taṃ stṛṣīyānena brahmaṇānena karmaṇānayā menyā
yo va āpo 'pāṃ agnayo 'psv antar yajuṣyo devayajanaḥ
idaṃ tam ati sṛjāmi taṃ mābhyavanikṣi
tena tam abhyatisṛjāmo yo 'smān dveṣṭi yaṃ vayaṃ dviṣmaḥ
taṃ vadheyaṃ taṃ stṛṣīyānena brahmaṇānena karmaṇānayā menyā
yad arvācīnaṃ traihāyaṇād anṛtaṃ kiṃ codima
āpo mā tasmāt sarvasmād duritāt pāntv aṃhasaḥ
samudraṃ vaḥ pra hiṇomi svāṃ yonim apītana
ariṣṭāḥ sarvahāyaso mā ca naḥ kiṃ canāmamat
ariprā āpo apa ripram asmat
prāsmad eno duritaṃ supratīkāḥ pra duṣvapnyam pra malaṃ vahantu
viṣṇoḥ kramo 'si sapatnahā pṛthivīsaṃśito 'gnitejāḥ
pṛthivīm anu vi krame 'haṃ pṛthivyās taṃ nir bhajāmo yo 'smān dveṣṭi yaṃ vayaṃ dviṣmaḥ
sa mā jīvīt taṃ prāno jahātu
viṣṇoḥ kramo 'si sapatnahāntarikṣasaṃśito vāyutejāḥ
antarikṣam anu vi krame 'haṃ antarikṣāt taṃ nir bhajāmo yo 'smān dveṣṭi yaṃ vayaṃ dviṣmaḥ
sa mā jīvīt taṃ prāno jahātu
viṣṇoḥ kramo 'si sapatnahā dyausaṃśitaḥ sūryatejāḥ
divam anu vi krame 'haṃ divas taṃ nir bhajāmo yo 'smān dveṣṭi yaṃ vayaṃ dviṣmaḥ
sa mā jivīt taṃ prāno jahātu
viṣṇoḥ kramo 'si sapatnahā diksaṃśito manastejāḥ
diśo anu vi krame 'haṃ digbhyas taṃ nir bhajāmo yo 'smān dveṣṭi yaṃ vayaṃ dviṣmaḥ
sa mā jīvīt taṃ prāno jahātu
viṣṇoḥ kramo 'si sapatnahāśāsaṃśito vātatejāḥ
āśā anu vi krame 'haṃ āśābhyas taṃ nir bhajāmo yo 'smān dveṣṭi yaṃ vayaṃ dviṣmaḥ
sa mā jīvīt taṃ prāno jahātu
viṣṇoḥ kramo 'si sapatnahā ṛksaṃśito sāmatejāḥ
ṛco 'nu vi krame 'haṃ ṛgbhyas taṃ nir bhajāmo yo 'smān dveṣṭi yaṃ vayaṃ dviṣmaḥ
sa mā jīvīt taṃ prāno jahātu
viṣṇoḥ kramo 'si sapatnahā yajñasaṃśito brahmatejāḥ
yajñam anu vi krame 'haṃ yajñāt taṃ nir bhajāmo yo 'smān dveṣṭi yaṃ vayaṃ dviṣmaḥ
sa mā jīvīt taṃ prāno jahātu
viṣṇoḥ kramo 'si sapatnahauṣadhīsaṃśito somatejāḥ
oṣadhīr anu vi krame 'haṃ oṣadhībhyas taṃ nir bhajāmo yo 'smān dveṣṭi yaṃ vayaṃ dviṣmaḥ
sa mā jīvīt taṃ prāno jahātu
viṣṇoḥ kramo 'si sapatnahāpsusaṃśito varuṇatejāḥ
apo 'nu vi krame 'haṃ adbhyas taṃ nir bhajāmo yo 'smān dveṣṭi yaṃ vayaṃ dviṣmaḥ
sa mā jīvīt taṃ prāno jahātu
viṣṇoḥ kramo 'si sapatnahā kṛṣisaṃśito 'nnatejāḥ
kṛṣim anu vi krame 'haṃ kṛṣyās taṃ nir bhajāmo yo 'smān dveṣṭi yaṃ vayaṃ dviṣmaḥ
sa mā jīvīt taṃ prāno jahātu
visṇoḥ kramo 'si sapatnahā prāṇasaṃśitaḥ puruṣatejāḥ
prāṇam anu vi krame 'haṃ prāṇāt taṃ nir bhajāmo yo 'smān dveṣṭi yaṃ vayaṃ dviṣmaḥ
sa mā jīvīt taṃ prāno jahātu
jitam asmākam udbhinnam asmākam abhy aṣṭhāṃ viśvāḥ pṛtanā arātīḥ
idam aham āmuṣyāyaṇasyāmuṣyāḥ putrasya varcas tejaḥ prāṇam āyur ni veṣṭayāmīdam enam adharāñcaṃ pādayāmi
sūryasyāvṛtam anvāvarte dakṣiṇām anv āvṛtam
sā me draviṇaṃ yachatu sā me brāhmaṇavarcasam
diśo jyotiṣmatīr abhyāvarte
tā me draviṇaṃ yachantu tā me brāhmaṇavarcasam
saptaṛṣīn abhyāvarte
te me draviṇaṃ yachantu te me brāhmaṇavarcasam
brahmābhyāvarte
tan me draviṇaṃ yachantu tan me brāhmaṇavarcasam
brāhmaṇāṃ abhyāvarte
te me draviṇaṃ yachantu te me brāhmaṇavarcasam
yam vayaṃ mṛgayāmahe taṃ vadhai stṛṇavāmahai
vyātte parameṣṭhino brahmaṇāpīpadāma tam
vaiśvānarasya daṃṣṭrābhyāṃ hetis taṃ sam adhād abhi
iyaṃ taṃ psātv āhutiḥ samid devī sahīyasī
rājño varuṇasya bandho 'si
so 'mum āmuṣyāyaṇam amuṣyāḥ putram anne prāṇe badhāna
yat te annaṃ bhuvas pata ākṣiyati pṛthivīm anu
tasya nas tvaṃ bhuvas pate saṃprayacha prajāpate
apo divyā acāyiṣaṃ rasena sam apṛkṣmahi
payasvān agna āgamaṃ taṃ mā saṃ sṛja varcasā
saṃ māgne varcasā sṛja saṃ prajayā sam āyuṣā
vidyur me asya devā indro vidyāt saha ṛṣibhiḥ
yad agne adya mithunā śapato yad vācas tṛṣṭaṃ janayanta rebhāḥ
manyor manasaḥ śaravyā jāyate yā tayā vidhya hṛdaye yātudhānān
parā śṛṇīhi tapasā yātudhānān parāgne rakṣo harasā śṛṇīhi
parārciṣā mūradevāṃ chṛṇīhi parāsutṛpaḥ śośucataḥ śṛṇīhi
apām asmai vajraṃ pra harāmi caturbhṛṣṭiṃ śīrṣabhidyāya vidvān
so asyāṅgāni pra śṛṇātu sarvā tan me devā anu jānantu viśve
arātīyor bhrātṛvyasya durhārdo dviṣataḥ śiraḥ
api vṛścāmy ojasā
varma mahyam ayaṃ maṇiḥ phālāj jātaḥ kariṣyati
pūrṇo manthena māgamad rasena saha varcasā
yat tvā śikvaḥ parāvadhīt takṣā hastena vāsyā
āpas tvā tasmaj jīvalāḥ punantu śucayaḥ śucim
hiraṇyasrag ayaṃ maṇiḥ śraddhāṃ yajñaṃ maho dadhat
gṛhe vasatu no 'tithiḥ
tasmai ghṛtaṃ suraṃ madhv annamannam kṣadāmahe
sa naḥ piteva putrebhyaḥ śreyaḥśreyaś cikitsatu bhūyobhūyaḥ śvaḥśvo devebhyo maṇir etya
yam abadhnād bṛhaspatir maṇiṃ phālaṃ ghṛtaścutam ugraṃ kadhiram ojase
tam agniḥ praty amuñcata so asmai duha ājyaṃ bhūyobhūyaḥ śvaḥśvas tena tvaṃ dviṣato jahi
yam abadhnād bṛhaspatir maṇiṃ phālaṃ ghṛtaścutam ugraṃ kadhiram ojase
tam indraḥ praty amuñcataujase vīryāya kam
so asmai balam id duhe bhūyobhūyaḥ śvaḥśvas tena tvaṃ dviṣato jahi
yam abadhnād bṛhaspatir maṇiṃ phālaṃ ghṛtaścutam ugram kadhiram ojase
taṃ somaḥ praty amuñcata mahe śrotrāya cakṣase
so asmai varca id duhe bhūyobhūyaḥ śvaḥśvas tena tvam dviṣato jahi
yam abadhnād bṛhaspatir maṇiṃ phālaṃ ghṛtaścutam ugraṃ khadiram ojase
taṃ sūryaḥ praty amuñcata tenemā ajayad diśaḥ
so asmai bhūtim id duhe bhūyobhūyaḥ śvaḥśvas tena tvaṃ dviṣato jahi
yam abadhnād bṛhaspatir maṇiṃ phālaṃ ghṛtaścutam ugram khadiram ojase
tam bibhrac candramā maṇim asurāṇāṃ puro 'jayad dānavānāṃ hiraṇyayīḥ
so asmai śriyam id duhe bhūyobhūyaḥ śvaḥśvas tena tvaṃ dviṣato jahi
yam abadhnād bṛhaspatir vātāya maṇim āśave
so asmai vājinam id duhe bhūyobhūyaḥ śvaḥśvas tena tvaṃ dviṣato jahi
yam abadhnād bṛhaspatir vātāya maṇim āśave
tenemāṃ maṇinā kṛṣim aśvināv abhi rakṣataḥ
sa bhiṣagbhyāṃ maho duhe bhūyobhūyaḥ śvaḥśvas tena tvaṃ dviṣato jahi
yam abadhnād bṛhaspatir vātāya maṇim āśave
tam bibhrat savitā maṇiṃ tenedam ajayat svaḥ
so asmai sūnṛtāṃ duhe bhūyobhūyaḥ śvaḥśvas tena tvaṃ dviṣato jahi
yam abadhnād bṛhaspatir vātāya maṇim āśave
tam āpo bibhratīr maṇiṃ sadā dhāvanty akṣitāḥ
sa ābhyo 'mṛtam id duhe bhūyobhūyaḥ śvaḥśvas tena tvaṃ dviṣato jahi
yam abadhnād bṛhaspatir vātāya maṇim āśave
tam rājā varuṇo maṇiṃ praty amuñcata śaṃbhuvam
so asmai satyam id duhe bhūyobhūyaḥ śvaḥśvas tena tvaṃ dviṣato jahi
yam abadhnād bṛhaspatir vātāya maṇim āśave
taṃ devā bibhrato maṇiṃ sarvāṃl lokān yudhājayan
sa ebhyo jitim id duhe bhūyobhūyaḥ śvaḥśvas tena tvaṃ dviṣato jahi
yam abadhnād bṛhaspatir vātāya maṇim āśave
tam imaṃ devatā maṇiṃ praty amuñcanta śambhuvam
sa ābhyo viśvam id duhe bhūyobhūyaḥ śvaḥśvas tena tvaṃ dviṣato jahi
ṛtavas tam abadhnatārtavās tam abadhnata
saṃvatsaras taṃ baddhvā sarvaṃ bhūtaṃ vi rakṣati
antardeśā abadhnata pradiśas tam abadhnata
prajāpatisṛṣṭo maṇir dviṣato me 'dharāṃ akaḥ
atharvāṇo abadhnatātharvaṇā abadhnata
tair medino aṅgiraso dasyūnāṃ bibhiduḥ puras tena tvam dviṣato jahi
taṃ dhātā praty amuñcata sa bhūtaṃ vy akalpayat
tena tvaṃ dviṣato jahi
yam abadhnād bṛhaspatir devebhyo asurakṣitim
sa māyaṃ maṇir āgamad rasena saha varcasā
yam abadhnād bṛhaspatir devebhyo asurakṣitim
sa māyaṃ maṇir āgamat saha gobhir ajāvibhir annena prajayā saha
yam abadhnād bṛhaspatir devebhyo asurakṣitim
sa māyaṃ maṇir āgamat saha vrīhiyavābhyāṃ mahasā bhūtyā saha
yam abadhnād bṛhaspatir devebhyo asurakṣitim
sa māyaṃ maṇir āgaman madhor ghṛtasya dhārayā kīlālena maṇiḥ saha
yam abadhnād bṛhaspatir devebhyo asurakṣitim
sa māyaṃ maṇir āgamad ūrjayā payasā saha draviṇena śriyā saha
yam abadhnād bṛhaspatir devebhyo asurakṣitim
sa māyaṃ maṇir āgamat tejasā tviṣyā saha yaśasā kīrtyā saha
yam abadhnād bṛhaspatir devebhyo asurakṣitim
sa māyaṃ maṇir āgamat sarvābhir bhūtibhiḥ saha
tam imaṃ devatā maṇiṃ mahyaṃ dadatu puṣṭaye
abhibhuṃ kṣatravardhanaṃ sapatnadambhanaṃ maṇim
brahmaṇā tejasā saha prati muñcāmi me śivam
asapatnaḥ sapatnahā sapatnān me 'dharāṃ akaḥ
uttaraṃ dviṣato mām ayaṃ maṇiḥ kṛṇotu devajāḥ
yasya lokā ime trayaḥ payo dugdham upāsate
sa māyam adhi rohatu maṇiḥ śraiṣṭhyāya mūrdhataḥ
yaṃ devāḥ pitaro manuṣyā upajīvanti sarvadā
sa māyam adhi rohatu maṇiḥ śraiṣṭhyāya mūrdhataḥ
yathā bījam urvarāyāṃ kṛṣṭe phālena rohati
evā mayi prajā paśavo 'nnamannaṃ vi rohatu
yasmai tvā yajñavardhana maṇe pratyamucaṃ śivam
taṃ tvaṃ śatadakṣiṇa maṇe śraiṣṭhyāya jinvatāt
etam idhmaṃ samāhitaṃ juṣaṇo agne prati harya homaiḥ
tasmin vidhema sumatiṃ svasti prajām cakṣuḥ paśūnt samiddhe jātavedasi brahmaṇā
kasminn aṅge tapo asyādhi tiṣṭhati kasminn aṅga ṛtam asyādhy āhitam
kva vrataṃ kva śraddhāsya tiṣṭhati kasminn aṅge satyam asya pratiṣṭhitam
kasmād aṅgād dīpyate agnir asya kasmād aṅgāt pavate mātariśva
kasmād aṅgād vi mimīte 'dhi candramā maha skambhasya mimāno aṅgam
kasminn aṅge tiṣṭhati bhūmir asya kasminn aṅge tiṣṭhaty antarikṣam
kasminn aṅge tiṣṭhaty āhitā dyauḥ kasminn aṅge tiṣṭhaty uttaraṃ divaḥ
kva prepsan dīpyata ūrdhvo agniḥ kva prepsan pavate mātariśvā
yatra prepsantīr abhiyanty āvṛtaḥ skambhaṃ taṃ brūhi katamaḥ svid eva saḥ
kvārdhamāsāḥ kva yanti māsāḥ saṃvatsareṇa saha saṃvidānāḥ
yatra yanty ṛtavo yatrārtavāḥ skambhaṃ taṃ brūhi katamaḥ svid eva saḥ
kva prepsantī yuvatī virūpe ahorātre dravataḥ saṃvidāne
yatra prepsantīr abhiyanty āpaḥ skambhaṃ taṃ brūhi katamaḥ svid eva saḥ
yasmint stabdhvā prajāpatir lokānt sarvāṃ adhārayat
skambhaṃ taṃ brūhi katamaḥ svid eva saḥ
yat paramam avamam yac ca madhyamaṃ prajāpatiḥ sasṛje viśvarūpam
kiyatā skambhaḥ pra viveśa tatra yan na prāviśat kiyat tad babhūva
kiyatā skambhaḥ pra viveśa bhūtam kiyad bhaviṣyad anvāśaye 'sya
ekaṃ yad aṅgam akṛṇot sahasradhā kiyatā skambhaḥ pra viveśa tatra
yatra lokāmś ca kośāṃś cāpo brahma janā viduḥ
asac ca yatra sac cānta skambhaṃ taṃ brūhi katamaḥ svid eva saḥ
yatra tapaḥ parākramya vrataṃ dhārayaty uttaram
ṛtaṃ ca yatra śraddhā cāpo brahma samāhitāḥ skambhaṃ taṃ brūhi katamaḥ svid eva saḥ
yasmin bhūmir antarikṣaṃ dyaur yasminn adhy āhitā
yatrāgniś candramāḥ sūryo vātas tiṣṭhanty ārpitāḥ skambhaṃ taṃ brūhi katamaḥ svid eva saḥ
yasya trayastriṃśad devā aṅge sarve samāhitāḥ
skambhaṃ taṃ brūhi katamaḥ svid eva saḥ
yatra ṛṣayaḥ prathamajā ṛcaḥ sāma yajur mahī
ekarṣir yasminn ārpitaḥ skambhaṃ taṃ brūhi katamaḥ svid eva saḥ
yatrāmṛtaṃ ca mṛtyuś ca puruṣe 'dhi samāhite
samudro yasya nāḍyaḥ puruṣe 'dhi samāhitāḥ skambhaṃ taṃ brūhi katamaḥ svid eva saḥ
yasya catasraḥ pradiśo nāḍyas tiṣṭhanti prathamāḥ
yajño yatra parākrāntaḥ skambhaṃ taṃ brūhi katamaḥ svid eva saḥ
ye puruṣe brahma vidus te viduḥ parameṣṭhinam
yo veda parameṣṭhinaṃ yaś ca veda prajāpatim
jyeṣṭhaṃ ye brāhmaṇaṃ vidus te skambham anusaṃviduḥ
yasya śiro vaiśvānaraś cakṣur aṅgiraso 'bhavan
aṅgāni yasya yātavaḥ skambhaṃ taṃ brūhi katamaḥ svid eva saḥ
yasya brahma mukham āhur jihvāṃ madhukaśām uta
virājam ūdho yasyāhuḥ skambhaṃ taṃ brūhi katamaḥ svid eva saḥ
yasmād ṛco apātakṣan yajur yasmād apākaṣan
sāmāni yasya lomāny atharvāṅgiraso mukhaṃ skambhaṃ taṃ brūhi katamaḥ svid eva saḥ
asaccākhāṃ pratiṣṭhantīṃ paramam iva janā viduḥ
uto san manyante 'vare ye te śākhām upāsate
yatrādityāś ca rudrāś ca vasavaś ca samāhitāḥ
bhūtaṃ ca yatra bhavyaṃ ca sarve lokāḥ pratiṣṭhitāḥ skambhaṃ taṃ brūhi katamaḥ svid eva saḥ
yasya trayastriṃśad devā nidhiṃ rakṣanti sarvadā
nidhiṃ tam adya ko veda yaṃ devā abhirakṣatha
yatra devā brahmavido brahma jyeṣṭham upāsate
yo vai tān vidyāt pratyakṣaṃ sa brahmā veditā syāt
bṛhanto nāma te devā ye 'sataḥ pari jajñire
ekaṃ tad aṅgaṃ skambhasyāsad āhuḥ paro janāḥ
yatra skambhaḥ prajanayan purāṇaṃ vyavartayat
ekaṃ tad aṅgaṃ skambhasya purāṇam anusaṃviduḥ
yasya trayastriṃśad devā aṅge gātrā vibhejire
tān vai trayastriṃśad devān eke brahamvido viduḥ
hiraṇyagarbham paramam anatyudyaṃ janā viduḥ
skambhas tad agre prāsiñcad dhiraṇyaṃ loke antarā
skambhe lokāḥ skambhe tapaḥ skambhe 'dhy ṛtam āhitam
skambha tvā veda pratyakṣam indre sarvaṃ samāhitam
indre lokā indre tapa indre 'dhy ṛtam āhitam
indraṃ tvā veda pratyakṣaṃ skambhe sarvaṃ pratiṣṭhitam
nāma nāmnā johavīti purā sūryāt puroṣasaḥ
yad ajaḥ prathamaṃ saṃbabhūva sa ha tat svarājyam iyāya yasmān nānyat param asti bhūtam
yasya bhūmiḥ pramāntarikṣam utodaram
divaṃ yaś cakre mūrdhānaṃ tasmai jyeṣṭhāya brahmaṇe namaḥ
yasya sūryaś cakṣuś candramāś ca punarṇavaḥ
agniṃ yaś cakra āsyaṃ tasmai jyeṣṭhāya brahmaṇe namaḥ
yasya vātaḥ prāṇāpānau cakṣur aṅgiraso 'bhavan
diśo yaś cakre prajñānīs tasmai jyeṣṭhāya brahmaṇe namaḥ
skambho dādhāra dyāvāpṛthivī ubhe ime skambho dādhārorv antarikṣam
skambho dādhāra pradiśaḥ ṣaḍ urvīḥ skambha idaṃ viśvaṃ bhuvanam ā viveśa
yaḥ śramāt tapaso jāto lokānt sarvānt samānaśe
somaṃ yaś cakre kevalaṃ tasmai jyeṣṭhāya brahmaṇe namaḥ
kathaṃ vāto nelayati kathaṃ na ramate manaḥ
kim āpaḥ satyaṃ prepsantīr nelayanti kadā cana
mahad yakṣaṃ bhuvanasya madhye tapasi krāntaṃ salilasya pṛṣṭhe
tasmin chrayante ya u ke ca devā vṛkṣasya skandhaḥ parita iva śākhāḥ
yasmai hastābhyāṃ pādābhyāṃ vācā śrotreṇa cakṣuṣā
yasmai devāḥ sadā baliṃ prayachanti vimite 'mitaṃ skambhaṃ taṃ brūhi katamaḥ svid eva saḥ
apa tasya hataṃ tamo vyāvṛttaḥ sa pāpmanā
sarvāṇi tasmin jyotīṃṣi yāni trīṇi prajāpatau
yo vetasaṃ hiraṇyayaṃ tiṣṭhantaṃ salile veda
sa vai guhyaḥ prajāpatiḥ
tantram eke yuvatī virūpe abhyākrāmaṃ vayataḥ ṣaṇmayūkham
prānyā tantūṃs tirate dhatte anyā nāpa vṛñjāte na gamāto antam
tayor ahaṃ parinṛtyantyor iva na vi jānāmi yatarā parastāt
pumān enad vayaty ud gṛṇanti pumān enad vi jabhārādhi nāke
ime mayūkhā upa tastabhur divaṃ sāmāni cakrus tasarāṇi vātave
yo bhūtaṃ ca bhavyaṃ ca sarvaṃ yaś cādhitiṣṭhati
sv aryasya ca kevalaṃ tasmai jyeṣṭhāya brahmaṇe namaḥ
skambheneme viṣṭabhite dyauś ca bhūmiś ca tiṣṭhataḥ
skambha idaṃ sarvam ātmanvad yat prāṇan nimiṣac ca yat
tisro ha prajā atyāyam āyan ny anyā arkam abhito 'viśanta
bṛhan ha tasthau rajaso vimāno harito hariṇīr ā viveśa
dvādaśa pradhayaś cakram ekaṃ trīṇi nabhyāni ka u tac ciketa
tatrāhatās trīṇi śatāni śaṅkavaḥ ṣaṣṭiś ca khīlā avicācalā ye
idaṃ savitar vi jānīhi ṣaḍ yamā eka ekajaḥ
tasmin hāpitvam ichante ya eṣām eka ekajaḥ
āviḥ san nihitaṃ guhā jaran nāma mahat padam
tatredaṃ sarvam ārpitam ejat prāṇat pratiṣṭhitam
ekacakraṃ vartata ekanemi sahasrākṣaraṃ pra puro ni paścā
ardhena viśvaṃ bhuvanaṃ jajāna yad asyārdhaṃ kva tad babhūva
pañcavāhī vahatyagram eṣāṃ praṣṭayo yuktā anusaṃvahanti
ayātam asya dadṛśe na yātaṃ paraṃ nedīyo 'varaṃ davīyaḥ
tiryagbilaś camasa ūrdhvabudhnas tasmin yaśo nihitaṃ viśvarūpam
tad āsata ṛṣayaḥ sapta sākaṃ ye asya gopā mahato babhūvuḥ
yā purastād yujyate yā ca paścād yā viśvato yujyate yā ca sarvataḥ
yayā yajñaḥ prāṅ tāyate tāṃ tvā pṛchāmi katamā sā ṛcām
yad ejati patati yac ca tiṣṭhati prāṇad aprāṇan nimiṣac ca yad bhuvat
tad dādhāra pṛthivīṃ viśvarūpaṃ tat saṃbhūya bhavaty ekam eva
anantaṃ vitataṃ purutrānantam antavac cā samante
te nākapālaś carati vicinvan vidvān bhūtam uta bhavyam asya
prajāpatiś carati garbhe antar adṛśyamāno bahudhā vi jāyate
ardhena viśvaṃ bhuvanaṃ jajāna yad asyārdhaṃ katamaḥ sa ketuḥ
ūrdhvaṃ bharantam udakaṃ kumbhenevodahāryam
paśyanti sarve cakṣuṣā na sarve manasā viduḥ
dūre pūrṇena vasati dūra ūnena hīyate
mahad yakṣaṃ bhuvanasya madhye tasmai baliṃ rāṣṭrabhṛto bharanti
yataḥ sūryaḥ udety astaṃ yatra ca gachati
tad eva manye 'haṃ jyeṣṭhaṃ tad u nāty eti kiṃ cana
ye arvāṅ madhya uta vā purāṇaṃ vedaṃ vidvāṃsam abhito vadanti
ādityam eva te pari vadanti sarve agniṃ dvitīyaṃ trivṛtaṃ ca haṃsam
sahasrāhṇyaṃ viyatāv asya pakṣau harer haṃsasya patataḥ svargam
sa devānt sarvān urasy upadadya saṃpaśyan yāti bhuvanāni viśvā
satyenordhvas tapati brahmaṇārvāṅ vi paśyati
prāṇena tiryaṅ prāṇati yasmin jyeṣṭham adhi śritam
yo vai te vidyād araṇī yābhyāṃ nirmathyate vasu
sa vidvān jyeṣṭhaṃ manyeta sa vidyād brāhmaṇaṃ mahat
apād agre sam abhavat so agre svar ābharat
catuṣpād bhūtvā bhogyaḥ sarvam ādatta bhojanam
bhogyo bhavad atho annam adad bahu
yo devam uttarāvantam upāsātai sanātanam
sanātanam enam āhur utādya syāt punarṇavaḥ
ahorātre pra jāyete anyo anyasya rūpayoḥ
śataṃ sahasram ayutaṃ nyarbudam asaṃkhyeyaṃ svam asmin niviṣṭam
tad asya ghnanty abhipaśyata eva tasmād devo rocat eṣa etat
bālād ekam aṇīyaskam utaikaṃ neva dṛśyate
tataḥ pariṣvajīyasī devatā sā mama priyā
iyaṃ kalyāṇy ajarā martyasyāmṛtā gṛhe
yasmai kṛtā śaye sa yaś cakāra jajāra saḥ
tvaṃ strī tvaṃ pumān asi tvaṃ kumāra uta vā kumārī
tvaṃ jīrṇo daṇḍena vañcasi tvaṃ jāto bhavasi viśvatomukhaḥ
utaiṣāṃ pitota vā putra eṣām utaiṣāṃ jyeṣṭha uta vā kaniṣṭhaḥ
eko ha devo manasi praviṣṭaḥ prathamo jātaḥ sa u garbhe antaḥ
pūrṇāt pūrṇam ud acati pūrṇaṃ pūrṇena sicyate
uto tad adya vidyāma yatas tat pariṣicyate
eṣā sanatnī sanam eva jātaiṣā purāṇī pari sarvaṃ babhūva
mahī devy uṣaso vibhātī saikenaikena miṣatā vi caṣṭe
avir vai nāma devatartenāste parīvṛtā
tasyā rūpeṇeme vṛkṣā haritā haritasrajaḥ
anti santaṃ na jahāty anti santaṃ na paśyati
devasya paśya kāvyaṃ na mamāra na jīryati
apūrveṇeṣitā vācas tā vadanti yathāyatham
vadantīr yatra gachanti tad āhur brāhmaṇaṃ mahat
yatra devāś ca manuṣyāś cārā nābhāv iva śritāḥ
apāṃ tvā puṣpaṃ pṛchāmi yatra tan māyayā hitam
yebhir vāta iṣitaḥ pravāti ye dadante pañca diśaḥ sadhrīcīḥ
ya āhutim atyamanyanta devā apāṃ netāraḥ katame ta āsan
imām eṣāṃ pṛthivīṃ vasta eko 'ntarikṣaṃ pary eko babhūva
divam eṣāṃ dadate yo vidhartā viśvā āśāḥ prati rakṣanty eke
yo vidyāt sūtraṃ vitataṃ yasminn otāḥ prajā imāḥ
sūtraṃ sūtrasya yo vidyād sa vidyād brāhmaṇaṃ mahat
vedāhaṃ sūtraṃ vitataṃ yasminn otāḥ prajā imāḥ
sūtraṃ sūtrasyāhaṃ vedātho yad brāhmaṇaṃ mahad
yad antarā dyāvāpṛthivī agnir ait pradahan viśvadāvyaḥ
yatrātiṣṭhann ekapatnīḥ parastāt kvevāsīn mātariśvā tadānīm
apsv āsīn mātariśvā praviṣṭaḥ praviṣṭā devāḥ salilāny āsan
bṛhan ha tasthau rajaso vimānaḥ pavamāno harita ā viveśa
uttareṇeva gayatrīm amṛte 'dhi vi cakrame
sāmnā ye sāma saṃvidur ajas tad dadṛśe kva
niveśanaḥ saṃgamano vasūnāṃ deva iva savitā satyadharmā
indro na tasthau samare dhanānām
puṇḍarīkaṃ navadvāraṃ tribhir guṇebhir āvṛtam
tasmin yad yakṣam ātmanvat tad vai brahmavido viduḥ
akāmo dhīro amṛtaḥ svayaṃbhū rasena tṛpto na kutaś canonaḥ
tam eva vidvān na bibhāya mṛtyor ātmānaṃ dhīram ajaraṃ yuvānam
aghāyatām api nahyā mukhāni sapatneṣu vajram arpayaitam
indreṇa dattā prathamā śataudanā bhrātṛvyaghnī yajamānasya gātuḥ
vediṣ ṭe carma bhavatu barhir lomāni yāni te
eṣā tvā raśanāgrabhīd grāvā tvaiṣo 'dhi nṛtyatu
bālās te prokṣaṇīḥ santu jīhvā saṃ mārṣṭu aghnye
śuddhā tvaṃ yajñiyā bhūtvā divaṃ prehi śataudane
yaḥ śataudanāṃ pacati kāmapreṇa sa kalpate
prītā hy asya ṛtvijaḥ sarve yanti yathāyatham
sa svargam ā rohati yatrādas tridivaṃ divaḥ
apūpanābhiṃ kṛtvā yo dadāti śataudanām
sa tāṃl lokānt sam āpnoti ye divyā ye ca pārthivāḥ
hiraṇyajyotiṣaṃ kṛtvā yo dadāti śataudanām
ye te devi śamitāraḥ paktāro ye ca te janāḥ
te tvā sarve gopsyanti maibhyo bhaiṣīḥ śataudane
vasavas tvā dakṣiṇata uttarān marutas tvā
ādityāḥ paścād gopsyanti sāgniṣṭomam ati drava
devāḥ pitaro manuṣyā gandharvāpsarasaś ca ye
te tvā sarve gopsyanti sātirātram ati drava
antarikṣaṃ divaṃ bhūmim ādityān maruto diśaḥ
lokānt sa sarvān āpnoti yo dadāti śataudanām
ghṛtaṃ prokṣantī subhagā devī devān gamiṣyati
paktāram aghnye mā hiṃsīr divaṃ prehi śataudane
ye devā diviṣado antarikṣasadaś ca ye ye ceme bhūmyām adhi
tebhyas tvaṃ dhukṣva sarvadā kṣīraṃ sarpir atho madhu
yat te śiro yat te mukhaṃ yau karṇau ye ca te hanū
āmikṣāṃ duhratāṃ dātre kṣīraṃ sarpir atho madhu
yau ta oṣṭhau ye nāsike ye śṛṅge ye ca te 'kṣiṇī
āmikṣāṃ duhratāṃ dātre kṣīraṃ sarpir atho madhu
yat te klomā yad dhṛdayaṃ purītat sahakaṇṭhikā
āmikṣāṃ duhratāṃ dātre kṣīraṃ sarpir atho madhu
yat te yakṛd ye matasne yad āntram yāś ca te gudāḥ
āmikṣāṃ duhratāṃ dātre kṣīraṃ sarpir atho madhu
yas te plāśir yo vaniṣṭhur yau kukṣī yac ca carma te
āmikṣāṃ duhratāṃ dātre kṣīraṃ sarpir atho madhu
yat te majjā yad asthi yan maṃsaṃ yac ca lohitam
āmikṣāṃ duhratāṃ dātre kṣīraṃ sarpir atho madhu
yau te bāhū ye doṣaṇī yāv aṃsau yā ca te kakut
āmikṣāṃ duhratāṃ dātre kṣīraṃ sarpir atho madhu
yās te grīvā ye skandhā yāḥ pṛṣṭīr yāś ca parśavaḥ
āmikṣāṃ duhratāṃ dātre kṣīraṃ sarpir atho madhu
yau ta urū aṣṭhīvantau ye śroṇī yā ca te bhasat
āmikṣāṃ duhratāṃ dātre kṣīraṃ sarpir atho madhu
yat te puchaṃ ye te bālā yad ūdho ye ca te stanāḥ
āmikṣāṃ duhratāṃ dātre kṣīraṃ sarpir atho madhu
yās te jaṅghāḥ yāḥ kuṣṭhikā ṛcharā ye ca te śaphāḥ
āmikṣāṃ duhratāṃ dātre kṣīraṃ sarpir atho madhu
yat te carma śataudane yāni lomāny aghnye
āmikṣāṃ duhratāṃ dātre kṣīraṃ sarpir atho madhu
kroḍau te stāṃ purodāśāv ājyenābhighāritau
tau pakṣau devi kṛtvā sā paktāraṃ divaṃ vaha
ulūkhale musale yaś ca carmaṇi yo vā śūrpe taṇḍulaḥ kaṇaḥ
yaṃ vā vāto mātariśvā pavamāno mamāthāgniṣ ṭad dhotā suhutaṃ kṛṇotu
apo devīr madhumatīr ghṛtaścuto brahmaṇāṃ hasteṣu prapṛthak sādayāmi
yatkāma idam abhiṣiñcāmi vo 'haṃ tan me sarvaṃ saṃ padyatāṃ vayaṃ syāma patayo rayīṇām
namas te jāyamānāyai jātāyā uta te namaḥ
bālebhyaḥ śaphebhyo rūpāyāghnye te namaḥ
yo vidyāt sapta pravataḥ sapta vidyāt parāvataḥ
śiro yajñasya yo vidyāt sa vaśāṃ prati gṛhṇīyāt
vedāhaṃ sapta pravataḥ sapta veda parāvataḥ
śiro yajñasyāhaṃ veda somaṃ cāsyāṃ vicakṣaṇam
yayā dyaur yayā pṛthivī yayāpo gupitā imāḥ
vaśāṃ sahasradhārāṃ brahmaṇāchāvadāmasi
śataṃ kaṃsāḥ śataṃ dogdhāraḥ śataṃ goptāro adhi pṛṣṭhe asyāḥ
ye devās tasyāṃ prāṇanti te vaśāṃ vidur ekadhā
yajñapadīrākṣīrā svadhāprāṇā mahīlukā
vaśā parjanyapatnī devāṃ apy eti brahmaṇā
anu tvāgniḥ prāviśad anu somo vaśe tvā
ūdhas te bhadre parjanyo vidyutas te stanā vaśe
apas tvaṃ dhukṣe prathamā urvarā aparā vaśe
tṛtīyaṃ rāṣṭraṃ dhukṣe 'nnaṃ kṣīraṃ vaśe tvam
yad ādityair hūyamānopātiṣṭha ṛtavari
indraḥ sahasraṃ pātrānt somaṃ tvāpāyayad vaśe
yad anūcīndram air āt tvā ṛṣabho 'hvayat
tasmāt te vṛtrahā payaḥ kṣīraṃ kruddho 'harad vaśe
yat te kruddho dhanapatir ā kṣīram aharad vaśe
idaṃ tad adya nākas triṣu pātreṣu rakṣati
triṣu pātreṣu taṃ somam ā devy aharad vaśā
atharvā yatra dīkṣito barhiṣy āsta hiraṇyaye
saṃ hi somenāgata sam u sarveṇa padvatā
vaśā samudram adhy aṣṭhad gandharvaiḥ kalibhiḥ saha
saṃ hi vātenāgata sam u sarvaiḥ patatribhiḥ
vaśā samudre prānṛtyad ṛcaḥ sāmāni bibhratī
saṃ hi sūryeṇāgata sam u sarveṇa cakṣuṣā
vaśā samudram aty akhyad bhadrā jyotīṃṣi bibhratī
abhīvṛtā hiraṇyena yad atiṣṭha ṛtāvari
aśvaḥ samudro bhūtvādhy askandad vaśe tvā
tad bhadrāḥ sam agachanta vaśā deṣṭry atho svadhā
atharvā yatra dīkṣito barhiṣy āsta hiraṇyaye
vaśā mātā rājanyasya vaśā mātā svadhe tava
vaśāyā yajña āyudhaṃ tataś cittam ajāyata
ūrdhvo bindur ud acarad brahmaṇaḥ kakudād adhi
tatas tvaṃ jajñiṣe vaśe tato hotājāyata
āsnas te gāthā abhavann uṣṇihābhyo balaṃ vaśe
pājasyāj jajñe yajña stanebhyo raśmayas tava
īrmābhyām ayanaṃ jātaṃ sakthibhyāṃ ca vaśe tava
āntrebhyo jajñire atrā udarād adhi vīrudhaḥ
yad udaraṃ varuṇasyānuprāviśathā vaśe
tatas tvā brahmod ahvayat sa hi netram avet tava
sarve garbhād avepanta jāyamānād asūsvaḥ
sasūva hi tām āhu vaśeti brahmabhiḥ kḷptaḥ sa hy asyā bandhuḥ
yudha ekaḥ saṃ sṛjati yo asyā eka id vaśī
tarāṃsi yajñā abhavan tarasāṃ cakṣur abhavad vaśā
vaśā yajñaṃ praty agṛhṇād vaśā sūryam adhārayat
vaśāyām antar aviśad odano brahmaṇā saha
vaśām evāmṛtam āhur vaśāṃ mṛtyum upāsate
vaśedaṃ sarvam abhavad devā manuṣyā asurāḥ pitara ṛṣayaḥ
ya evaṃ vidyāt sa vaśāṃ prati gṛhṇīyāt
tathā hi yajñaḥ sarvapād duhe dātre 'napasphuran
tisro jihvā varuṇasyāntar dīdyaty āsani
tāsāṃ yā madhye rājati sā vaśā duṣpratigrahā
caturdhā reto abhavad vaśāyāḥ
āpas turīyam amṛtaṃ turīyaṃ yajñas turīyaṃ paśavas turīyam
vaśā dyaur vaśā pṛthivī vaśā viṣṇuḥ prajāpatiḥ
vaśāyā dugdham apibant sādhyā vasavaś ca ye
vaśāyā dugdhaṃ pītvā sādhyā vasavaś ca ye
te vai bradhnasya viṣṭapi payo asyā upāsate
somam enām eke duhre ghṛtam eka upāsate
ya evaṃ viduṣe vaśāṃ dadus te gatās tridivaṃ divaḥ
brāhmaṇebhyo vaśāṃ dattvā sarvāṃl lokānt sam aśnute
ṛtaṃ hy asyām ārpitam api brahmātho tapaḥ
vaśāṃ devā upa jīvanti vaśāṃ manuṣyā uta
vaśedaṃ sarvam abhavad yāvat sūryo vipaśyati
agne jāyasvāditir nāthiteyaṃ brahmaudanaṃ pacati putrakāmā
saptaṛṣayo bhūtakṛtas te tvā manthantu prajayā saheha
kṛṇuta dhūmaṃ vṛṣaṇaḥ sakhāyo 'droghāvitā vācam acha
ayam agniḥ pṛtanāṣāṭ suvīro yena devā asahanta dasyūn
agne 'janiṣṭhā mahate vīryāya brahmaudanāya paktave jātavedaḥ
saptaṛṣayo bhūtakṛtas te tvājījanann asyai rayiṃ sarvavīraṃ ni yacha
samiddho agne samidhā sam idhyasva vidvān devān yajñiyāṃ eha vakṣaḥ
tebhyo haviḥ śrapayaṃ jātaveda uttamaṃ nākam adhi rohayemam
tredhā bhāgo nihito yaḥ purā vo devānāṃ pitṝṇāṃ martyānām
aṃśāṃ jānīdhvaṃ vi bhajāmi tān vo yo devānāṃ sa imāṃ pārayāti
agne sahasvān abhibhūr abhīd asi nīco ny ubja dviṣataḥ sapatnān
iyaṃ mātrā mīyamānā mitā ca sajātāṃs te balihṛtaḥ kṛṇotu
sākaṃ sajātaiḥ payasā sahaidhy ud ubjaināṃ mahate vīryāya
ūrdhvo nākasyādhi roha viṣṭapaṃ svargo loka iti yaṃ vadanti
iyaṃ mahī prati gṛhṇātu carma pṛthivī devī sumanasyamānā
atha gachema sukṛtasya lokam
etau grāvāṇau sayujā yuṅdhi carmaṇi nirbindhy aṃśūn yajamānāya sādhu
avaghnatī ni jahi ya imāṃ pṛtanyava ūrdhvaṃ prajām udbharanty ud ūha
gṛhāṇa grāvāṇau sakṛtau vīra hasta ā te devā yajñiyā yajñam aguḥ
trayo varā yatamāṃs tvaṃ vṛṇīṣe tās te samṛddhīr iha rādhayāmi
iyaṃ te dhītir idam u te janitraṃ gṛhṇātu tvām aditiḥ śūraputrā
parā punīhi ya imāṃ pṛtanyavo 'syai rayiṃ sarvavīraṃ ni yacha
upaśvase druvaye sīdatā yūyaṃ vi vicyadhvaṃ yajñiyāsas tuṣaiḥ
śriyā samānān ati sarvānt syāmādhaspadaṃ dviṣatas pādayāmi
parehi nāri punar ehi kṣipram apāṃ tvā goṣṭho adhy arukṣad bharāya
tāsāṃ gṛhṇītād yatamā yajñiyā asan vibhājya dhīrītarā jahītāt
emā agur yoṣitaḥ śumbhamānā ut tiṣṭha nāri tavasaṃ rabhasva
supatnī patyā prajayā prajāvaty ā tvāgan yajñaḥ prati kumbhaṃ gṛbhāya
ūrjo bhāgo nihito yaḥ purā va ṛṣipraśiṣṭāpa ā bharaitāḥ
ayaṃ yajño gātuvin nāthavit prajāvid ugraḥ paśuvid vīravid vo astu
agne carur yajñiyas tvādhy arukṣac chucis tapiṣṭhas tapasā tapainam
ārṣeyā daivā abhisaṃgatya bhāgam imaṃ tapiṣṭhā ṛtubhis tapantu
śuddhāḥ pūtā yoṣito yajñiyā imā āpaś carum ava sarpantu śubhrāḥ
aduḥ prajāṃ bahulāṃ paśūn naḥ paktaudanasya sukṛtām etu lokam
brahmaṇā śuddhā uta pūtā ghṛtena somasyāṃśavas taṇḍulā yajñiyā ime
apaḥ pra viśata prati gṛhṇātu vaś carur imaṃ paktvā sukṛtām eta lokam
uruḥ prathasva mahatā mahimnā sahasrapṛṣṭhaḥ sukṛtasya loke
pitāmahāḥ pitaraḥ prajopajāhaṃ paktā pañcadaśas te asmi
sahasrapṛṣṭhaḥ śatadhāro akṣito brahmaudano devayānaḥ svargaḥ
amūṃs ta ā dadhāmi prajayā reṣayainān balihārāya mṛḍatān mahyam eva
udehi vediṃ prajayā vardhayaināṃ nudasva rakṣaḥ prataraṃ dhehy enām
śriyā samānān ati sarvānt syāmādhaspadaṃ dviṣatas pādayāmi
abhyāvartasva paśubhiḥ sahaināṃ pratyaṅṅ enāṃ devatābhiḥ sahaidhi
mā tvā prāpac chapatho mābhicāraḥ sve kṣetre anamīvā vi rāja
ṛtena taṣṭā manasā hitaiṣā brahmaudanasya vihitā vedir agre
aṃsadhrīṃ śuddhām upa dhehi nāri tatraudanaṃ sādaya daivānām
aditer hastāṃ srucam etāṃ dvitīyāṃ saptaṛṣayo bhūtakṛto yām akṛṇvan
sā gātrāṇi viduṣy odanasya darvir vedyām adhy enaṃ cinotu
śṛtaṃ tvā havyam upa sīdantu daivā niḥsṛpyāgneḥ punar enān pra sīda
somena pūto jaṭhare sīda brahmaṇām ārṣeyās te mā riṣan prāśitāraḥ
soma rājant saṃjñānam ā vapaibhyaḥ subrāhmaṇā yatame tvopasīdān
ṛṣīn ārṣeyāṃs tapaso 'dhi jātān brahmaudane suhavā johavīmi
śuddhāḥ pūtā yoṣito yajñiyā imā brahmaṇāṃ hasteṣu prapṛthak sādayāmi
yatkāma idam abhiṣiñcāmi vo 'ham indro marutvānt sa dadād idaṃ me
idaṃ me jyotir amṛtaṃ hiraṇyaṃ pakvaṃ kṣetrāt kāmadughā ma eṣā
idaṃ dhanaṃ ni dadhe brāhmaṇeṣu kṛṇve panthāṃ pitṛṣu yaḥ svargaḥ
agnau tuṣān ā vapa jātavedasi paraḥ kambūkāṃ apa mṛḍḍhi dūram
etaṃ śuśruma gṛharājasya bhāgam atho vidma nirṛter bhāgadheyam
śrāmyataḥ pacato viddhi sunvataḥ panthāṃ svargam adhi rohayainam
yena rohāt param āpadya yad vaya uttamaṃ nākaṃ paramaṃ vyoma
babhrer adhvaryo mukham etad vi mṛḍḍhy ājyāya lokaṃ kṛṇuhi pravidvān
ghṛtena gātrānu sarvā vi mṛḍḍhi kṛṇve panthāṃ pitṛṣu yaḥ svargaḥ
babhre rakṣaḥ samadam ā vapaibhyo 'brāhmaṇā yatame tvopasīdān
purīṣiṇaḥ prathamānāḥ purastād ārṣeyās te mā riṣan prāśitāraḥ
ārṣeyeṣu ni dadha odana tvā nānārṣeyāṇām apy asty atra
agnir me goptā marutaś ca sarve viśve devā abhi rakṣantu pakvam
yajñaṃ duhānaṃ sadam it prapīnaṃ pumāṃsaṃ dhenuṃ sadanaṃ rayīṇām
prajāmṛtatvam uta dīrgham āyū rāyaś ca poṣair upa tvā sadema
vṛṣabho 'si svarga ṛṣīn ārṣeyān gacha
sukṛtāṃ loke sīda tatra nau saṃskṛtam
samācinuṣvānusaṃprayāhy agne pathaḥ kalpaya devayānān
etaiḥ sukṛtair anu gachema yajñaṃ nāke tiṣṭhantam adhi saptaraśmau
yena devā jyotiṣā dyām udāyan brahmaudanaṃ paktvā sukṛtasya lokam
tena geṣma sukṛtasya lokaṃ svar ārohanto abhi nākam uttamam
bhavāśarvau mṛḍataṃ mābhi yātaṃ bhūtapatī paśupatī namo vām
pratihitām āyatāṃ mā vi srāṣṭaṃ mā no hiṃsiṣṭaṃ dvipado mā catuṣpadaḥ
śune kroṣṭre mā śarīrāṇi kartam aliklavebhyo gṛdhrebhyo ye ca kṛṣṇā aviṣyavaḥ
makṣikās te paśupate vayāṃsi te vighase mā vidanta
krandāya te prāṇāya yāś ca te bhava ropayaḥ
namas te rudra kṛṇmaḥ sahasrākṣāyāmartya
purastāt te namaḥ kṛṇma uttarād adharād uta
abhīvargād divas pary antarikṣāya te namaḥ
mukhāya te paśupate yāni cakṣūṃṣi te bhava
tvace rūpāya saṃdṛśe pratīcīnāya te namaḥ
aṅgebhyas ta udarāya jihvāyā āsyāya te
dadbhyo gandhāya te namaḥ
astrā nīlaśikhaṇḍena sahasrākṣeṇa vājinā
rudreṇārdhakaghātinā tena mā sam arāmahi
sa no bhavaḥ pari vṛṇaktu viśvata āpa ivāgniḥ pari vṛṇaktu no bhavaḥ
mā no 'bhi māṃsta namo astv asmai
catur namo aṣṭakṛtvo bhavāya daśa kṛtvaḥ paśupate namas te
taveme pañca paśavo vibhaktā gāvo aśvāḥ puruṣā ajāvayaḥ
tava catasraḥ pradiśas tava dyaus tava pṛthivī tavedam ugrorv antarikṣam
tavedaṃ sarvam ātmanvad yat prāṇat pṛthivīm anu
uruḥ kośo vasudhānas tavāyaṃ yasminn imā viśvā bhuvanāny antaḥ
sa no mṛḍa paśupate namas te paraḥ kroṣṭāro abhibhāḥ śvānaḥ paro yantv agharudo vikeśyaḥ
dhanur bibharṣi haritaṃ hiraṇyayaṃ sahasraghniṃ śatavadhaṃ śikhaṇḍin
rudrasyeṣuś carati devahetis tasyai namo yatamasyāṃ diśītaḥ
yo 'bhiyāto nilayate tvāṃ rudra nicikīrṣati
paścād anuprayuṅkṣe taṃ viddhasya padanīr iva
bhavārudrau sayujā saṃvidānāv ubhāv ugrau carato vīryāya
tābhyāṃ namo yatamasyāṃ diśītaḥ
namas te astv āyate namo astu parāyate
namas te rudra tiṣṭhata āsīnāyota te namaḥ
namaḥ sāyaṃ namaḥ prātar namo rātryā namo divā
bhavāya ca śarvāya cobhābhyām akaraṃ namaḥ
sahasrākṣam atipaśyaṃ purastād rudram asyantaṃ bahudhā vipaścitam
mopārāma jihvayeyamānam
śyāvāśvaṃ kṛṣṇam asitaṃ mṛṇantaṃ bhīmaṃ rathaṃ keśinaḥ pādayantam
pūrve pratīmo namo astv asmai
mā no 'bhi srā matyaṃ devahetiṃ mā naḥ krudhaḥ paśupate namas te
anyatrāsmad divyāṃ śākhāṃ vi dhūnu
mā no hiṃsīr adhi no brūhi pari ṇo vṛṅdhi mā krudhaḥ
mā tvayā sam arāmahi
mā no goṣu puruṣeṣu mā gṛdho no ajāviṣu
anyatrogra vi vartaya piyārūṇāṃ prajāṃ jahi
yasya takmā kāsikā hetir ekam aśvasyeva vṛṣaṇaḥ kranda eti
abhipūrvaṃ nirṇayate namo astv asmai
yo 'ntarikṣe tiṣṭhati viṣṭabhito 'yajvanaḥ pramṛṇan devapīyūn
tasmai namo daśabhiḥ śakvarībhiḥ
tubhyam āraṇyāḥ paśavo mṛgā vane hitā haṃsāḥ suparṇāḥ śakunā vayāṃsi
tava yakṣaṃ paśupate apsv antas tubhyaṃ kṣaranti divyā āpo vṛdhe
śiṃśumārā ajagarāḥ purīkayā jaṣā matsyā rajasā yebhyo asyasi
na te dūraṃ na pariṣṭhāsti te bhava sadyaḥ sarvāṃ pari paśyasi bhūmiṃ pūrvasmād dhaṃsy uttarasmint samudre
mā no rudra takmanā mā viṣeṇa mā naḥ saṃ srā divyenāgninā
anyatrāsmad vidyutaṃ pātayaitām
bhavo divo bhava īśe pṛthivyā bhava ā papra urv antarikṣam
tasyai namo yatamasyāṃ diśītaḥ
bhava rājan yajamānāya mṛḍa paśūnāṃ hi paśupatir babhūtha
yaḥ śraddadhāti santi devā iti catuṣpade dvipade 'sya mṛḍa
mā no mahāntam uta mā no arbhakaṃ mā no vahantam uta mā no vakṣyataḥ
mā no hiṃsīḥ pitaraṃ mātaraṃ ca svāṃ tanvaṃ rudra mā rīriṣo naḥ
rudrasyailabakārebhyo 'saṃsūktagilebhyaḥ
idaṃ mahāsyebhyaḥ śvabhyo akaraṃ namaḥ
namas te ghoṣiṇībhyo namas te keśinībhyaḥ
namo namaskṛtābhyo namaḥ saṃbhuñjatībhyaḥ
namas te deva senābhyaḥ svasti no abhayaṃ ca naḥ
tasyaudanasya bṛhaspatiḥ śiro brahma mukham
dyāvāpṛthivī śrotre sūryācandramasāv akṣiṇī saptaṛṣayaḥ prāṇāpānāḥ
cakṣur musalaṃ kāma ulūkhalam
ditiḥ śūrpam aditiḥ śūrpagrāhī vāto 'pāvinak
aśvāḥ kaṇā gāvas taṇḍulā maśakās tuṣāḥ
kabru phalīkaraṇāḥ śaro 'bhram
śyāmam ayo 'sya māṃsāni lohitam asya lohitam
trapu bhasma haritaṃ varṇaḥ puṣkaram asya gandhaḥ
khalaḥ pātraṃ sphyāv aṃsāv īṣe anūkye
āntrāṇi jatravo gudā varatrāḥ
iyam eva pṛthivī kumbhī bhavati rādhyamānasyaudanasya dyaur apidhānam
sītāḥ parśavaḥ sikatā ūbadhyam
ṛtaṃ hastāvanejanaṃ kulyopasecanam
ṛcā kumbhy adhihitārtvijyena preṣitā
brahmaṇā parigṛhītā sāmnā paryūḍhā
bṛhad āyavanaṃ rathantaraṃ darviḥ
ṛtavaḥ paktāra ārtavāḥ sam indhate
caruṃ pañcabilam ukhaṃ gharmo 'bhīndhe
odanena yajñavataḥ sarve lokāḥ samāpyāḥ
yasmint samudro dyaur bhūmis trayo 'varaparaṃ śritāḥ
yasya devā akalpantocchiṣṭe ṣaḍ aśītayaḥ
taṃ tvaudanasya pṛchāmi yo asya mahimā mahān
sa ya odanasya mahimānaṃ vidyāt
nālpa iti brūyān nānupasecana iti nedaṃ ca kiṃ ceti
yāvad dātābhimanasyeta tan nāti vadet
brahmavādino vadanti parāñcam odanaṃ prāśī3ḥ pratyañcā3m iti
tvam odanaṃ prāśī3s tvām odanā3 iti
parāñcaṃ cainaṃ prāśīḥ prāṇās tvā hāsyantīty enam āha
pratyañcaṃ cainaṃ prāśīr apānās tvā hāsyantīty enam āha
naivāham odanaṃ na mām odanaḥ
odana evaudanaṃ prāśīt
tataś cainam anyena śīrṣṇā prāśīr yena caitaṃ pūrva ṛṣayaḥ prāśnan
jyeṣṭhatas te prajā mariṣyatīty enam āha
taṃ vā ahaṃ nārvāñcaṃ na parāñcaṃ na pratyañcam
bṛhaspatinā śīrṣṇā
tenainaṃ prāśiṣaṃ tenainam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyābhyāṃ śrotrābhyāṃ prāśīr yābhyāṃ caitaṃ pūrva ṛṣayaḥ prāśnan
badhiro bhaviṣyasīty enam āha
taṃ vā ahaṃ nārvāñcaṃ na parāñcaṃ na pratyañcam
dyāvāpṛthivībhyāṃ śrotrābhyām
tābhyām enaṃ prāśiṣaṃ tābhyām enam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyābhyām akṣībhyāṃ prāśīr yābhyāṃ caitaṃ pūrva ṛṣayaḥ prāśnan
andho bhaviṣyasīty enam āha
taṃ vā ahaṃ nārvāñcaṃ na parāñcaṃ na pratyañcam
sūryācandramasābhyām akṣībhyām
tābhyām enaṃ prāśiṣaṃ tābhyām enam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyena mukhena prāśīr yena caitaṃ pūrva ṛṣayaḥ prāśnan
mukhatas te prajā mariṣyatīty enam āha
taṃ vā ahaṃ nārvāñcaṃ na parāñcaṃ na pratyañcam
brahmaṇā mukhena
tenainaṃ prāśiṣaṃ tenainam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyayā jihvayā prāśīr yayā caitaṃ pūrva ṛṣayaḥ prāśnan
jihvā te mariṣyatīty enam āha
taṃ vā ahaṃ nārvāñcaṃ na parāñcaṃ na pratyañcam
agner jihvayā
tayainaṃ prāśiṣaṃ tayainam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyair dantaiḥ prāśīr yaiś caitaṃ pūrva ṛṣayaḥ prāśnan
dantās te śatsyantīty enam āha
taṃ vā ahaṃ nārvāñcaṃ na parāñcaṃ na pratyañcam
ṛtubhir dantaiḥ
tair enaṃ prāśiṣaṃ tair enam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyaiḥ prāṇāpānaiḥ prāśīr yaiś caitaṃ pūrva ṛṣayaḥ prāśnan
prāṇāpānās tvā hāsyantīty enam āha
taṃ vā ahaṃ nārvāñcaṃ na parāñcaṃ na pratyañcam
saptaṛṣibhiḥ prāṇāpānaiḥ
tair enaṃ prāśiṣaṃ tair enam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyena vyacasā prāśīr yena caitaṃ pūrva ṛṣayaḥ prāśnan
rājayakṣmas tvā haniṣyatīty enam āha
taṃ vā ahaṃ nārvāñcaṃ na parāñcaṃ na pratyañcam
antarikṣeṇa vyacasā
tenainaṃ prāśiṣaṃ tenainam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyena pṛṣṭhena prāśīr yena caitaṃ pūrva ṛṣayaḥ prāśnan
vidyut tvā haniṣyatīty enam āha
taṃ vā ahaṃ nārvāñcaṃ na parāñcaṃ na pratyañcam
divā pṛṣṭhena
tenainaṃ prāśiṣaṃ tenainam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyenorasā prāśīr yena caitaṃ pūrva ṛṣayaḥ prāśnan
kṛṣyā na rātsyasīty enam āha
taṃ vā ahaṃ nārvāñcaṃ na parāñcaṃ na pratyañcam
pṛthivyorasā
tenainaṃ prāśiṣaṃ tenainam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyenodareṇa prāśīr yena caitaṃ pūrva ṛṣayaḥ prāśnan
udaradāras tvā haniṣyatīty enam āha
taṃ vā ahaṃ nārvāñcaṃ na parāñcaṃ na pratyañcam
satyenodareṇa
tenainaṃ prāśiṣaṃ tenainam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyena vastinā prāśīr yena caitaṃ pūrva ṛṣayaḥ prāśnan
apsu mariṣyasīty enam āha
taṃ vā ahaṃ nārvāñcaṃ na parāñcaṃ na pratyañcam
samudreṇa vastinā
tenainaṃ prāśiṣaṃ tenainam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyābhyām ūrubhyāṃ prāśīr yābhyāṃ caitaṃ pūrva ṛṣayaḥ prāśnan
ūrū te mariṣyata ity enam āha
taṃ vā ahaṃ nārvāñcaṃ na parāñcaṃ na pratyañcam
mitrāvaruṇayor ūrubhyām
tābhyām enaṃ prāśiṣaṃ tābhyām enam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyābhyām aṣṭhīvadbhyāṃ prāśīr yābhyāṃ caitaṃ pūrva ṛṣayaḥ prāśnan
srāmo bhaviṣyasīty enam āha
taṃ vā ahaṃ nārvāñcaṃ na parāñcaṃ na pratyañcam
tvaṣṭur aṣṭhīvadbhyām
tābhyām enaṃ prāśiṣaṃ tābhyām enam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyābhyāṃ pādābhyāṃ prāśīr yābhyāṃ caitaṃ pūrva ṛṣayaḥ prāśnan
bahucārī bhaviṣyasīty enam āha
taṃ vā ahaṃ nārvāñcaṃ na parāñcaṃ na pratyañcam
aśvinoḥ pādābhyām
tābhyām enaṃ prāśiṣaṃ tābhyām enam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyābhyāṃ prapadābhyāṃ prāśīr yābhyāṃ caitaṃ pūrva ṛṣayaḥ prāśnan
sarpas tvā haniṣyatīty enam āha
taṃ vā ahaṃ nārvāñcaṃ na parāñcaṃ na pratyañcam
savituḥ prapadābhyām
tābhyām enaṃ prāśiṣaṃ tābhyām enam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyābhyāṃ hastābhyāṃ prāśīr yābhyāṃ caitaṃ pūrva ṛṣayaḥ prāśnan
brāhmaṇaṃ haniṣyasīty enam āha
taṃ vā ahaṃ nārvāñcaṃ na parāñcaṃ na pratyañcam
ṛtasya hastābhyām
tābhyām enaṃ prāśiṣaṃ tābhyām enam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
tataś cainam anyayā pratiṣṭhayā prāśīr yayā caitaṃ pūrva ṛṣayaḥ prāśnan
apratiṣṭhāno 'nāyatano mariṣyasīty enam āha
taṃ vā ahaṃ nārvāñcaṃ na parāñcaṃ na pratyañcam
satye pratiṣṭhāya
tayainaṃ prāśiṣaṃ tayainam ajīgamam
eṣa vā odanaḥ sarvāṅgaḥ sarvaparuḥ sarvatanūḥ
sarvāṅga eva sarvaparuḥ sarvatanūḥ saṃ bhavati ya evaṃ veda
etad vai bradhnasya viṣṭapaṃ yad odanaḥ
bradhnaloko bhavati bradhnasya viṣṭapi śrayate ya evaṃ veda
etasmād vā odanāt trayastriṃśataṃ lokān nir amimīta prajāpatiḥ
teṣāṃ prajñānāya yajñam asṛjata
sa ya evaṃ viduṣa upadraṣṭā bhavati prāṇaṃ ruṇaddhi
na ca prāṇaṃ ruṇaddhi sarvajyāniṃ jīyate
na ca sarvajyāniṃ jīyate purainaṃ jarasaḥ prāṇo jahāti
prāṇāya namo yasya sarvam idaṃ vaśe
yo bhūtaḥ sarvasyeśvaro yasmint sarvaṃ pratiṣṭhitam
namas te prāṇa krandāya namas te stanayitnave
namas te prāṇa vidyute namas te prāṇa varṣate
yat prāṇa stanayitnunābhikrandaty oṣadhīḥ
pra vīyante garbhān dadhate 'tho bahvīr vi jāyante
yat prāṇa ṛtāv āgate 'bhikrandaty oṣadhīḥ
sarvaṃ tadā pra modate yat kiṃ ca bhūmyām adhi
yadā prāṇo abhyavarṣīd varṣeṇa pṛthivīṃ mahīm
paśavas tat pra modante maho vai no bhaviṣyati
abhivṛṣṭā oṣadhayaḥ prāṇena sam avādiran
āyur vai naḥ prātītaraḥ sarvā naḥ surabhīr akaḥ
namas te astv āyate namo astu parāyate
namas te prāṇa tiṣṭhata āsīnāyota te namaḥ
namas te prāṇa prāṇate namo astv apānate
parācīnāya te namaḥ pratīcīnāya te namaḥ sarvasmai ta idaṃ namaḥ
yā te prāṇa priyā tanūr yo te prāṇa preyasī
atho yad bheṣajaṃ tava tasya no dhehi jīvase
prāṇaḥ prajā anu vaste pitā putram iva priyam
prāṇo ha sarvasyeśvaro yac ca prāṇati yac ca na
prāṇo mṛtyuḥ prāṇas takmā prāṇaṃ devā upāsate
prāṇo ha satyavādinam uttame loka ā dadhat
prāṇo virāṭ prāṇo deṣṭrī prāṇaṃ sarva upāsate
prāṇo ha sūryaś candramāḥ prāṇam āhuḥ prajāpatim
prāṇāpānau vrīhiyavāv anaḍvān prāṇa ucyate
yave ha prāṇa āhito 'pāno vrīhir ucyate
apānati prāṇati puruṣo garbhe antarā
yadā tvaṃ prāṇa jinvasy atha sa jāyate punaḥ
prāṇam āhur mātariśvānaṃ vāto ha prāṇa ucyate
prāṇe ha bhūtaṃ bhavyaṃ ca prāṇe sarvaṃ pratiṣṭhitam
ātharvaṇīr āṅgirasīr daivīr manuṣyajā uta
oṣadhayaḥ pra jāyante yadā tvaṃ prāṇa jinvasi
yadā prāṇo abhyavarṣīd varṣeṇa pṛthivīṃ mahīm
oṣadhayaḥ pra jāyante 'tho yāḥ kāś ca vīrudhaḥ
yas te prāṇedaṃ veda yasmiṃś cāsi pratiṣṭhitaḥ
sarve tasmai baliṃ harān amuṣmiṃl loka uttame
yathā prāṇa balihṛtas tubhyaṃ sarvāḥ prajā imāḥ
evā tasmai baliṃ harān yas tvā śṛṇavat suśravaḥ
antar garbhaś carati devatāsv ābhūto bhūtaḥ sa u jāyate punaḥ
sa bhūto bhavyaṃ bhaviṣyat pitā putraṃ pra viveśā śacībhiḥ
ekaṃ pādaṃ not khidati salilād dhaṃsa uccaran
yad aṅga sa tam utkhiden naivādya na śvaḥ syāt
na rātrī nāhaḥ syān na vy uchet kadā cana
aṣṭācakraṃ vartata ekanemi sahasrākṣaraṃ pra puro ni paścā
ardhena viśvaṃ bhuvanaṃ jajāna yad asyārdhaṃ katamaḥ sa ketuḥ
yo asya viśvajanmana īśe viśvasya ceṣṭataḥ
anyeṣu kṣipradhanvane tasmai prāṇa namo 'stu te
yo asya sarvajanmana īśe sarvasya ceṣṭataḥ
atandro brahmaṇā dhīraḥ prāṇo mānu tiṣṭhatu
ūrdhvaḥ supteṣu jāgāra nanu tiryaṅ ni padyate
na suptam asya supteṣv anu śuśrāva kaś cana
prāṇa mā mat paryāvṛto na mad anyo bhaviṣyasi
apāṃ garbham iva jīvase prāṇa badhnāmi tvā mayi
brahmacārīṣṇaṃś carati rodasī ubhe tasmin devāḥ saṃmanaso bhavanti
sa dādhāra pṛthivīṃ divaṃ ca sa ācāryaṃ tapasā piparti
brahmacāriṇaṃ pitaro devajanāḥ pṛthag devā anusaṃyanti sarve
gandharvā enam anv āyan trayastriṃśat triśatāḥ ṣaṭsahasrāḥ sarvānt sa devāṃs tapasā piparti
ācārya upanayamāno brahmacāriṇaṃ kṛṇute garbham antaḥ
taṃ rātrīs tisra udare bibharti taṃ jātaṃ draṣṭum abhisaṃyanti devāḥ
iyaṃ samit pṛthivī dyaur dvitīyotāntarikṣaṃ samidhā pṛṇāti
brahmacārī samidhā mekhalayā śrameṇa lokāṃs tapasā piparti
pūrvo jāto brahmaṇo brahmacārī gharmaṃ vasānas tapasod atiṣṭhat
tasmāj jātaṃ brāhmaṇaṃ brahma jyeṣṭhaṃ devāś ca sarve amṛtena sākam
brahmacāry eti samidhā samiddhaḥ kārṣṇaṃ vasāno dīkṣito dīrghaśmaśruḥ
sa sadya eti pūrvasmād uttaraṃ samudraṃ lokānt saṃgṛbhya muhur ācarikrat
brahmacārī janayan brahmāpo lokaṃ prajāpatiṃ parameṣṭhinaṃ virājam
garbho bhūtvāmṛtasya yonāv indro ha bhūtvāsurāṃs tatarha
ācāryas tatakṣa nabhasī ubhe ime urvī gambhīre pṛthivīṃ divaṃ ca
te rakṣati tapasā brahmacārī tasmin devāḥ saṃmanaso bhavanti
imāṃ bhūmiṃ pṛthivīṃ brahmacārī bhikṣām ā jabhāra prathamo divaṃ ca
te kṛtvā samidhāv upāste tayor ārpitā bhuvanāni viśvā
arvāg anyaḥ paro anyo divas pṛṣṭhād guhā nidhī nihitau brāhmaṇasya
tau rakṣati tapasā brahmacārī tat kevalaṃ kṛṇute brahma vidvān
arvāg anya ito anyaḥ pṛthivyā agnī sameto nabhasī antareme
tayoḥ śrayante raśmayo 'dhi dṛḍhās tān ā tiṣṭhati tapasā brahmacārī
abhikrandan stanayann aruṇaḥ śitiṅgo bṛhac chepo 'nu bhūmau jabhāra
brahmacārī siñcati sānau retaḥ pṛthivyāṃ tena jīvanti pradiśaś catasraḥ
agnau sūrye candramasi mātariśvan brahmacāry apsu samidham ā dadhāti
tāsām arcīṃṣi pṛthag abhre caranti tāsām ājyaṃ puruṣo varṣam āpaḥ
ācāryo mṛtyur varuṇaḥ soma oṣadhayaḥ payaḥ
jīmūtā āsant satvānas tair idaṃ svar ābhṛtam
amā ghṛtaṃ kṛṇute kevalam ācāryo bhūtvā varuṇaḥ
yadyad aichat prajāpatau tad brahmacārī prāyachat svān mitro adhy ātmanaḥ
ācāryo brahmacārī brahmacārī prajāpatiḥ
prajāpatir vi rājati virāḍ indro 'bhavad vaśī
brahmacaryeṇa tapasā rājā rāṣṭraṃ vi rakṣati
ācāryo brahmacaryeṇa brahmacāriṇam ichate
brahmacaryeṇa kanyā yuvānaṃ vindate patim
anaḍvān brahmacaryeṇāśvo ghāsaṃ jigīṣati
brahmacaryeṇa tapasā devā mṛtyum apāghnata
indro ha brahmacaryeṇa devebhyaḥ svar ābharat
oṣadhayo bhūtabhavyam ahorātre vanaspatiḥ
saṃvatsaraḥ saha ṛtubhis te jātā brahmacāriṇaḥ
pārthivā divyāḥ paśava āraṇyā grāmyāś ca ye
apakṣāḥ pakṣiṇaś ca ye te jātā brahmacāriṇaḥ
pṛthak sarve prājāpatyāḥ prāṇān ātmasu bibhrati
tānt sarvān brahma rakṣati brahmacāriṇy ābhṛtam
devānām etat pariṣūtam anabhyārūḍhaṃ carati rocamānam
tasmāj jātaṃ brāhmaṇaṃ brahma jyeṣṭhaṃ devāś ca sarve amṛtena sākam
brahmacārī brahma bhrājad bibharti tasmin devā adhi viśve samotāḥ
prāṇāpānau janayann ād vyānaṃ vācaṃ mano hṛdayaṃ brahma medhām
cakṣuḥ śrotraṃ yaśo asmāsu dhehy annaṃ reto lohitam udaram
tāni kalpan brahmacārī salilasya pṛṣṭhe tapo 'tiṣṭhat tapyamānaḥ samudre
sa snāto babhruḥ piṅgalaḥ pṛthivyāṃ bahu rocate
agniṃ brūmo vanaspatīn oṣadhīr uta vīrudhaḥ
indraṃ bṛhaspatiṃ sūryaṃ te no muñcantv aṃhasaḥ
brūmo rājānaṃ varuṇaṃ mitraṃ viṣṇum atho bhagam
aṃśaṃ vivasvantaṃ brūmas te no muñcantv aṃhasaḥ
brūmo devaṃ savitāraṃ dhātāram uta pūṣaṇam
tvaṣṭāram agriyaṃ brūmas te no muñcantv aṃhasaḥ
gandharvāpsaraso brūmo aśvinā brahmaṇaspatim
aryamā nāma yo devas te no muñcantv aṃhasaḥ
ahorātre idaṃ brūmaḥ sūryācandramasāv ubhā
viśvān ādityān brūmas te no muñcantv aṃhasaḥ
vātaṃ brūmaḥ parjanyam antarikṣam atho diśaḥ
āśāś ca sarvā brūmas te no muñcantv aṃhasaḥ
muñcantu mā śapathyād ahorātre atho uṣāḥ
somo mā devo muñcatu yam āhuś candramā iti
pārthivā divyāḥ paśava āraṇyā uta ye mṛgāḥ
śakuntān pakṣiṇo brūmas te no muñcantv aṃhasaḥ
bhavāśarvāv idaṃ brūmo rudraṃ paśupatiś ca yaḥ
iṣūr yā eṣāṃ saṃvidma tā naḥ santu sadā śivāḥ
divaṃ brūmo nakṣatrāṇi bhūmiṃ yakṣāṇi parvatān
samudrā nadyo veśantās te no muñcantv aṃhasaḥ
saptaṛṣīn vā idaṃ brūmo 'po devīḥ prajāpatim
pitṝn yamaśreṣṭhān brūmas te no muñcantv aṃhasaḥ
ye devā diviṣado antarikṣasadaś ca ye
pṛthivyāṃ śakrā ye śritās te no muñcantv aṃhasaḥ
ādityā rudrā vasavo divi devā atharvāṇaḥ
aṅgiraso manīṣiṇas te no muñcantv aṃhasaḥ
yajñaṃ brūmo yajamānam ṛcaḥ sāmāni bheṣajā
yajūṃṣi hotrā brūmas te no muñcantv aṃhasaḥ
pañca rājyāni vīrudhāṃ somaśreṣṭhāni brūmaḥ
darbho bhaṅgo yavaḥ sahas te no muñcantv aṃhasaḥ
arāyān brūmo rakṣāṃsi sarpān puṇyajanān pitṝn
mṛtyūn ekaśataṃ brūmas te no muñcantv aṃhasaḥ
ṛtūn brūma ṛtupatīn ārtavān uta hāyanān
samāḥ saṃvatsarān māsāṃs te no muñcantv aṃhasaḥ
eta devā dakṣiṇataḥ paścāt prāñca udeta
purastād uttarāc chakrā viśve devāḥ sametya te no muñcantv aṃhasaḥ
viśvān devān idaṃ brūmaḥ satyasandhān ṛtāvṛdhaḥ
viśvābhiḥ patnībhiḥ saha te no muñcantv aṃhasaḥ
sarvān devān idaṃ brūmaḥ satyasandhān ṛtāvṛdhaḥ
sarvābhiḥ patnībhiḥ saha te no muñcantv aṃhasaḥ
bhūtaṃ brūmo bhūtapatiṃ bhūtānām uta yo vaśī
bhūtāni sarvā saṃgatya te no muñcantv aṃhasaḥ
yā devīḥ pañca pradiśo ye devā dvādaśa ṛtavaḥ
saṃvatsarasya ye daṃṣṭrās te naḥ santu sadā śivāḥ
yan mātalī rathakrītam amṛtaṃ veda bheṣajam
tad indro apsu prāveśayat tad āpo datta bheṣajam
ucchiṣṭe nāma rūpaṃ cocchiṣṭe loka āhitaḥ
ucchiṣṭa indraś cāgniś ca viśvam antaḥ samāhitam
ucchiṣṭe dyāvāpṛthivī viśvaṃ bhūtaṃ samāhitam
āpaḥ samudra ucchiṣṭe candramā vāta āhitaḥ
sann ucchiṣṭe asaṃś cobhau mṛtyur vājaḥ prajāpatiḥ
laukyā ucchiṣṭa āyattā vraś ca draś cāpi śrīr mayi
dṛḍho dṛṃha sthiro nyo brahma viśvasṛjo daśa
nābhim iva sarvataś cakram ucchiṣṭe devatāḥ śritāḥ
ṛk sāma yajur ucchiṣṭa udgīthaḥ prastutaṃ stutam
hiṅkāra ucchiṣṭe svaraḥ sāmno meḍiś ca tan mayi
aindrāgnaṃ pāvamānaṃ mahānāmnīr mahāvratam
ucchiṣṭe yajñasyāṅgāny antar garbha iva mātari
rājasūyaṃ vājapeyam agniṣṭomaṣ tad adhvaraḥ
arkāśvamedhāv ucchiṣṭe jīvabarhir madintamaḥ
agnyādheyam atho dīkṣā kāmapraś chandasā saha
utsannā yajñāḥ satrāṇy ucchiṣṭe 'dhi samāhitāḥ
agnihotraṃ ca śraddhā ca vaṣaṭkāro vrataṃ tapaḥ
dakṣiṇeṣṭaṃ pūrtaṃ cocchiṣṭe 'dhi samāhitāḥ
ekarātro dvirātraḥ sadyaḥkrīḥ prakrīr ukthyaḥ
otaṃ nihitam ucchiṣṭe yajñasyāṇūni vidyayā
catūrātraḥ pañcarātraḥ ṣaḍrātraś cobhayaḥ saha
ṣoḍaśī saptarātraś cocchiṣṭāj jajñire sarve ye yajñā amṛte hitāḥ
pratīhāro nidhanaṃ viśvajic cābhijic ca yaḥ
sāhnātirātrāv ucchiṣṭe dvādaśāho 'pi tan mayi
sūnṛtā saṃnatiḥ kṣemaḥ svadhorjāmṛtaṃ sahaḥ
ucchiṣṭe sarve pratyañcaḥ kāmāḥ kāmena tātṛpuḥ
nava bhūmīḥ samudrā ucchiṣṭe 'dhi śritā divaḥ
ā sūryo bhāty ucchiṣṭe 'horātre api tan mayi
upahavyaṃ viṣūvantaṃ ye ca yajñā guhā hitāḥ
bibharti bhartā viśvasyocchiṣṭo janituḥ pitā
pitā janitur ucchiṣṭo 'soḥ pautraḥ pitāmahaḥ
sa kṣiyati viśvasyeśāno vṛṣā bhūmyām atighnyaḥ
ṛtaṃ satyaṃ tapo rāṣṭraṃ śramo dharmaś ca karma ca
bhūtaṃ bhaviṣyad ucchiṣṭe vīryaṃ lakṣmīr balaṃ bale
samṛddhir oja ākūtiḥ kṣatraṃ rāṣṭraṃ ṣaḍ urvyaḥ
saṃvatsaro 'dhy ucchiṣṭa iḍā praiṣā grahā haviḥ
caturhotāra āpriyaś cāturmāsyāni nīvidaḥ
ucchiṣṭe yajñā hotrāḥ paśubandhās tad iṣṭayaḥ
ardhamāsāś ca māsāś cārtavā ṛtubhiḥ saha
ucchiṣṭe ghoṣiṇīr āpa stanayitnuḥ śrutir mahī
śarkarāḥ sikatā aśmāna oṣadhayo vīrudhas tṛṇā
abhrāṇi vidyuto varṣam ucchiṣṭe saṃśritā śritā
rāddhiḥ prāptiḥ samāptir vyāptir maha edhatuḥ
atyāptir ucchiṣṭe bhūtiś cāhitā nihitā hitā
yac ca prāṇati prāṇena yac ca paśyati cakṣuṣā
ucchiṣṭāj jajñire sarve divi devā diviśritaḥ
ṛcaḥ sāmāni chandāṃsi purāṇaṃ yajuṣā saha
ucchiṣṭāj jajñire sarve divi devā diviśritaḥ
prāṇāpānau cakṣuḥ śrotram akṣitiś ca kṣitiś ca yā
ucchiṣṭāj jajñire sarve divi devā diviśritaḥ
ānandā modāḥ pramudo 'bhīmodamudaś ca ye
ucchiṣṭāj jajñire sarve divi devā diviśritaḥ
devāḥ pitaro manuṣyā gandharvāpsarasaś ca ye
ucchiṣṭāj jajñire sarve divi devā diviśritaḥ
yan manyur jāyām āvahat saṃkalpasya gṛhād adhi
ka āsaṃ janyāḥ ke varāḥ ka u jyeṣṭhavaro 'bhavat
tapaś caivāstāṃ karma cāntar mahaty arṇave
ta āsaṃ janyās te varā brahma jyeṣṭhavaro 'bhavat
daśa sākam ajāyanta devā devebhyaḥ purā
yo vai tān vidyāt pratyakṣaṃ sa vā adya mahad vadet
prāṇāpānau cakṣuḥ śrotram akṣitiś ca kṣitiś ca yā
vyānodānau vāṅ manas te vā ākūtim āvahan
ajātā āsann ṛtavo 'tho dhātā bṛhaspatiḥ
indrāgnī aśvinā tarhi kaṃ te jyeṣṭham upāsata
tapaś caivāstāṃ karma cāntar mahaty arṇave
tapo ha jajñe karmaṇas tat te jyeṣṭham upāsata
yeta āsīd bhūmiḥ pūrvā yām addhātaya id viduḥ
yo vai tāṃ vidyān nāmathā sa manyeta purāṇavit
kuta indraḥ kutaḥ somaḥ kuto agnir ajāyata
kutas tvaṣṭā sam abhavat kuto dhātājāyata
indrād indraḥ somāt somo agner agnir ajāyata
tvaṣṭā ha jajñe tvaṣṭur dhātur dhātājāyata
ye ta āsan daśa jātā devā devebhyaḥ purā
putrebhyo lokaṃ dattvā kasmiṃs te loka āsate
yadā keśān asthi snāva māṃsaṃ majjānam ābharat
śarīraṃ kṛtvā pādavat kaṃ lokam anu prāviśat
kutaḥ keśān kutaḥ snāva kuto asthīny ābharat
aṅgā parvāṇi majjānaṃ ko māṃsaṃ kuta ābharat
saṃsico nāma te devā ye saṃbhārānt samabharan
sarvaṃ saṃsicya martyaṃ devāḥ puruṣam āviśan
ūrū pādāv aṣṭhīvantau śiro hastāv atho mukham
pṛṣṭīr barjahye pārśve kas tat sam adadhād ṛṣiḥ
śiro hastāv atho mukhaṃ jihvāṃ grīvāś ca kīkasāḥ
tvacā prāvṛtya sarvaṃ tat saṃdhā sam adadhān mahī
yat tac charīram aśayat saṃdhayā saṃhitaṃ mahat
yenedam adya rocate ko asmin varṇam ābharat
sarve devā upāśikṣan tad ajānād vadhūḥ satī
īśā vaśasya yā jāyā sāsmin varṇam ābharat
yadā tvaṣṭā vyatṛṇat pitā tvaṣṭur ya uttaraḥ
gṛhaṃ kṛtvā martyaṃ devāḥ puruṣam āviśan
svapno vai tandrīr nirṛtiḥ pāpmāno nāma devatāḥ
jarā khālatyaṃ pālityaṃ śarīram anu prāviśan
steyaṃ duṣkṛtaṃ vṛjinaṃ satyaṃ yajño yaśo bṛhat
balaṃ ca kṣatram ojaś ca śarīram anu prāviśan
bhūtiś ca vā abhūtiś ca rātayo 'rātayaś ca yāḥ
kṣudhaś ca sarvās tṛṣṇāś ca śarīram anu prāviśan
nindāś ca vā anindāś ca yac ca hanteti neti ca
śarīraṃ śraddhā dakṣiṇāśraddhā cānu prāviśan
vidyāś ca vā avidyāś ca yac cānyad upadeśyam
śarīraṃ brahma prāviśad ṛcaḥ sāmātho yajuḥ
ānandā modāḥ pramudo 'bhīmodamudaś ca ye
haso nariṣṭā nṛttāni śarīram anu prāviśan
ālāpāś ca pralāpāś cābhīlāpalapaś ca ye
śarīraṃ sarve prāviśann āyujaḥ prayujo yujaḥ
prāṇāpānau cakṣuḥ śrotram akṣitiś ca kṣitiś ca yā
vyānodānau vāṅ manaḥ śarīreṇa ta īyante
āśiṣaś ca praśiṣaś ca saṃśiṣo viśiṣaś ca yāḥ
cittāni sarve saṃkalpāḥ śarīram anu prāviśan
āsteyīś ca vāsteyīś ca tvaraṇāḥ kṛpaṇāś ca yāḥ
guhyāḥ śukrā sthūlā apas tā bībhatsāv asādayan
asthi kṛtvā samidhaṃ tad aṣṭāpo asādayan
retaḥ kṛtvājyaṃ devāḥ puruṣam āviśan
yā āpo yāś ca devatā yā virāḍ brahmaṇā saha
śarīraṃ brahma prāviśac charīre 'dhi prajāpatiḥ
sūryaś cakṣur vātaḥ prāṇaṃ puruṣasya vi bhejire
athāsyetaram ātmānaṃ devāḥ prāyachann agnaye
tasmād vai vidvān puruṣam idaṃ brahmeti manyate
sarvā hy asmin devatā gāvo goṣṭha ivāsate
prathamena pramāreṇa tredhā viṣvaṅ vi gachati
ada ekena gachaty ada ekena gachatīhaikena ni ṣevate
apsu stīmāsu vṛddhāsu śarīram antarā hitam
tasmiṃ chavo 'dhy antarā tasmāc chavo 'dhy ucyate
ye bāhavo yā iṣavo dhanvanāṃ vīryāṇi ca
asīn paraśūn āyudhaṃ cittākūtaṃ ca yad dhṛdi
sarvaṃ tad arbude tvam amitrebhyo dṛśe kurūdārāṃś ca pra darśaya
ut tiṣṭhata saṃ nahyadhvaṃ mitrā devajanā yūyam
saṃdṛṣṭā guptā vaḥ santu yā no mitrāṇy arbude
ut tiṣṭhatam ā rabhetām ādānasaṃdānābhyām
amitrāṇāṃ senā abhi dhattam arbude
arbudir nāma yo deva īśānaś ca nyarbudiḥ
yābhyām antarikṣam āvṛtam iyaṃ ca pṛthivī mahī
tābhyām indramedibhyām ahaṃ jitam anv emi senayā
ut tiṣṭha tvaṃ devajanārbude senayā saha
bhañjann amitrāṇāṃ senāṃ bhogebhiḥ pari vāraya
sapta jātān nyarbuda udārāṇāṃ samīkṣayan
tebhiṣ ṭvam ājye hute sarvair ut tiṣṭha senayā
pratighnānāśrumukhī kṛdhukarṇī ca krośatu
vikeśī puruṣe hate radite arbude tava
saṃkarṣantī karūkaraṃ manasā putram ichantī
patiṃ bhrātaram āt svān radite arbude tava
aliklavā jāṣkamadā gṛdhrāḥ śyenāḥ patatriṇaḥ
dhvāṅkṣāḥ śakunayas tṛpyantv amitreṣu samīkṣayan radite arbude tava
atho sarvaṃ śvāpadaṃ makṣikā tṛpyatu krimiḥ
pauruṣeye 'dhi kuṇape radite arbude tava
ā gṛhṇītaṃ saṃ bṛhataṃ prāṇāpānān nyarbude
nivāśā ghoṣāḥ saṃ yantv amitreṣu samīkṣayan radite arbude tava
ud vepaya saṃ vijantāṃ bhiyāmitrānt saṃ sṛja
urugrāhair bāhvaṅkair vidhyāmitrān nyarbude
muhyantv eṣāṃ bāhavaś cittākūtaṃ ca yad dhṛdi
maiṣām uc cheṣi kiṃ cana radite arbude tava
pratighnānāḥ saṃ dhāvantūraḥ paṭaurāv āghnānāḥ
aghāriṇīr vikeśyo rudatyaḥ puruṣe hate radite arbude tava
śvanvatīr apsaraso rūpakā utārbude
antaḥpātre rerihatīṃ riśāṃ durṇihitaiṣiṇīm
sarvās tā arbude tvam amitrebhyo dṛśe kurūdārāṃś ca pra darśaya
khaḍūre 'dhicaṅkramāṃ kharvikāṃ kharvavāsinīm
ya udārā antarhitā gandharvāpsarasaś ca ye
sarpā itarajanā rakṣāṃsi
caturdaṃṣṭrāṃ chyāvadataḥ kumbhamuṣkāṃ asṛṅmukhān
svabhyasā ye codbhyasāḥ
ud vepaya tvam arbude 'mitrāṇām amūḥ sicaḥ
jayaṃś ca jiṣṇuś cāmitrāṃ jayatām indramedinau
prablīno mṛditaḥ śayāṃ hato 'mitro nyarbude
agnijihvā dhūmaśikhā jayantīr yantu senayā
tayārbude praṇuttānām indro hantu varaṃvaram
amitrāṇāṃ śacīpatir māmīṣāṃ moci kaś cana
ut kasantu hṛdayāny ūrdhvaḥ prāṇa ud īṣatu
śauṣkāsyam anu vartatām amitrān mota mitriṇaḥ
ye ca dhīrā ye cādhīrāḥ parāñco badhirāś ca ye
tamasā ye ca tūparā atho bastābhivāsinaḥ
sarvāṃs tāṃ arbude tvam amitrebhyo dṛśe kurūdārāṃś ca pra darśaya
arbudiś ca triṣandhiś cāmitrān no vi vidhyatām
yathaiṣām indra vṛtrahan hanāma śacīpate 'mitrāṇāṃ sahasraśaḥ
vanaspatīn vānaspatyān oṣadhīr uta vīrudhaḥ
gandharvāpsarasaḥ sarpān devān puṇyajanān pitṝn
sarvāṃs tāṃ arbude tvam amitrebhyo dṛśe kurūdārāṃś ca pra darśaya
īśāṃ vo maruto deva ādityo brahmaṇaspatiḥ
īśāṃ va indraś cāgniś ca dhātā mitraḥ prajāpatiḥ
īśāṃ va ṛṣayaś cakrur amitreṣu samīkṣayan radite arbude tava
teṣāṃ sarveṣām īśānā ut tiṣṭhata saṃ nahyadhvam
mitrā devajanā yūyam imaṃ saṃgrāmaṃ saṃjitya yathālokaṃ vi tiṣṭhadhvam
ut tiṣṭhata saṃ nahyadhvam udārāḥ ketubhiḥ saha
sarpā itarajanā rakṣāṃsy amitrān anu dhāvata
īśāṃ vo veda rājyaṃ triṣandhe aruṇaiḥ ketubhiḥ saha
ye antarikṣe ye divi pṛthivyāṃ ye ca mānavāḥ
triṣandhes te cetasi durṇāmāna upāsatām
ayomukhāḥ sūcīmukhā atho vikaṅkatīmukhāḥ
kravyādo vātaraṃhasa ā sajantv amitrān vajreṇa triṣandhinā
antar dhehi jātaveda āditya kuṇapaṃ bahu
triṣandher iyaṃ senā suhitāstu me vaśe
ut tiṣṭha tvaṃ devajanārbude senayā saha
ayaṃ balir va āhutas triṣandher āhutiḥ priyā
śitipadī saṃ dyatu śaravyeyaṃ catuṣpadī
kṛtye 'mitrebhyo bhava triṣandheḥ saha senayā
dhūmākṣī saṃ patatu kṛdhukarṇī ca krośatu
triṣandheḥ senayā jite aruṇāḥ santu ketavaḥ
avāyantāṃ pakṣiṇo ye vayāṃsy antarikṣe divi ye caranti
śvāpado makṣikāḥ saṃ rabhantām āmādo gṛdhrāḥ kuṇape radantām
yām indreṇa saṃdhāṃ samadhatthā brahmaṇā ca bṛhaspate
tayāham indrasaṃdhayā sarvān devān iha huva ito jayata māmutaḥ
bṛhaspatir āṅgirasa ṛṣayo brahmasaṃśitāḥ
asurakṣayaṇaṃ vadhaṃ triṣandhiṃ divy āśrayan
yenāsau gupta āditya ubhāv indraś ca tiṣṭhataḥ
triṣandhiṃ devā abhajantaujase ca balāya ca
sarvāṃl lokānt sam ajayan devā āhutyānayā
bṛhaspatir āṅgiraso vajraṃ yam asiñcatāsurakṣayaṇaṃ vadham
bṛhaspatir āṅgiraso vajraṃ yam asiñcatāsurakṣayaṇaṃ vadham
tenāham amūṃ senāṃ ni limpāmi bṛhaspate 'mitrān hanmy ojasā
sarve devā atyāyanti ye aśnanti vaṣaṭkṛtam
imāṃ juṣadhvam āhutim ito jayata māmutaḥ
sarve devā atyāyantu triṣandher āhutiḥ priyā
saṃdhāṃ mahatīṃ rakṣata yayāgre asurā jitāḥ
vāyur amitrāṇām iṣvagrāṇy āñcatu
indra eṣāṃ bāhūn prati bhanaktu mā śakan pratidhām iṣum
āditya eṣām astraṃ vi nāśayatu candramā yutām agatasya panthām
yadi preyur devapurā brahma varmāṇi cakrire
tanūpānaṃ paripāṇaṃ kṛṇvānā yad upocire sarvaṃ tad arasaṃ kṛdhi
kravyādānuvartayan mṛtyunā ca purohitam
triṣandhe prehi senayā jayāmitrān pra padyasva
triṣandhe tamasā tvam amitrān pari vāraya
pṛṣadājyapraṇuttānāṃ māmīṣāṃ moci kaś cana
śitipadī saṃ patatv amitrāṇām amūḥ sicaḥ
muhyantv adyāmūḥ senā amitrāṇāṃ nyarbude
mūḍhā amitrā nyarbude jahy eṣāṃ varaṃvaram
anayā jahi senayā
yaś ca kavacī yaś cākavaco 'mitro yaś cājmani
jyāpāśaiḥ kavacapāśair ajmanābhihataḥ śayām
ye varmiṇo ye 'varmāṇo amitrā ye ca varmiṇaḥ
sarvāṃs tāṃ arbude hatāṃ chvāno 'dantu bhūmyām
ye rathino ye arathā asādā ye ca sādinaḥ
sarvān adantu tān hatān gṛdhrāḥ śyenāḥ patatriṇaḥ
sahasrakuṇapā śetām āmitrī senā samare vadhānām
vividdhā kakajākṛtā
marmāvidhaṃ roruvataṃ suparṇair adantu duścitaṃ mṛditaṃ śayānam
ya imāṃ pratīcīm āhutim amitro no yuyutsati
yāṃ devā anutiṣṭhanti yasyā nāsti virādhanam
tayendro hantu vṛtrahā vajreṇa triṣandhinā
satyaṃ bṛhad ṛtam ugraṃ dīkṣā tapo brahma yajñaḥ pṛthivīṃ dhārayanti
sā no bhūtasya bhavyasya patny uruṃ lokaṃ pṛthivī naḥ kṛṇotu
asaṃbādhaṃ madhyato mānavānāṃ yasyā udvataḥ pravataḥ samaṃ bahu
nānāvīryā oṣadhīr yā bibharti pṛthivī naḥ prathatāṃ rādhyatāṃ naḥ
yasyāṃ samudra uta sindhur āpo yasyām annaṃ kṛṣṭayaḥ saṃbabhūvuḥ
yasyām idaṃ jinvati prāṇad ejat sā no bhūmiḥ pūrvapeye dadhātu
yasyāś catasraḥ pradiśaḥ pṛthivyā yasyām annam kṛṣṭayaḥ saṃbabhūvuḥ
yā bibharti bahudhā prāṇad ejat sā no bhūmir goṣv apy anne dadhātu
yasyāṃ pūrve pūrvajanā vicakrire yasyāṃ devā asurān abhyavartayan
gavām aśvānāṃ vayasaś ca viṣṭhā bhagaṃ varcaḥ pṛthivī no dadhātu
viśvaṃbharā vasudhānī pratiṣṭhā hiraṇyavakṣā jagato niveśanī
vaiśvānaraṃ bibhratī bhūmir agnim indraṛṣabhā draviṇe no dadhātu
yāṃ rakṣanty asvapnā viśvadānīṃ devā bhūmiṃ pṛthivīm apramādam
sā no madhu priyaṃ duhām atho ukṣatu varcasā
yārṇave 'dhi salilam agra āsīt yāṃ māyābhir anvacaran manīṣiṇaḥ
yasyā hṛdayaṃ parame vyomant satyenāvṛtam amṛtaṃ pṛthivyāḥ
sā no bhūmis tviṣiṃ balaṃ rāṣṭre dadhātūttame
yasyām āpaḥ paricarāḥ samānīr ahorātre apramādaṃ kṣaranti
sā no bhūmir bhūridhārā payo duhām atho ukṣatu varcasā
yām aśvināv amimātāṃ viṣṇur yasyāṃ vicakrame
indro yāṃ cakra ātmane 'namitrāṃ śacīpatiḥ
sā no bhūmir vi sṛjatāṃ mātā putrāya me payaḥ
girayas te parvatā himavanto 'raṇyaṃ te pṛthivi syonam astu
babhruṃ kṛṣṇāṃ rohiṇīṃ viśvarūpāṃ dhruvāṃ bhūmiṃ pṛthivīm indraguptām
ajīto 'hato akṣato 'dhy aṣṭhām pṛthivīm aham
yat te madhyaṃ pṛthivi yac ca nabhyaṃ yās ta ūrjas tanvaḥ saṃbabhūvuḥ
tāsu no dhehy abhi naḥ pavasva mātā bhūmiḥ putro ahaṃ pṛthivyāḥ parjanyaḥ pitā sa u naḥ pipartu
yasyāṃ vediṃ parigṛhṇanti bhūmyāṃ yasyāṃ yajñaṃ tanvate viśvakarmāṇaḥ
yasyāṃ mīyante svaravaḥ pṛthivyām ūrdhvāḥ śukrā āhutyāḥ purastāt
sā no bhūmir vardhayad vardhamānā
yo no dveṣat pṛthivi yaḥ pṛtanyād yo 'bhidāsān manasā yo vadhena
taṃ no bhūme randhaya pūrvakṛtvari
tvaj jātās tvayi caranti martyās tvaṃ bibharṣi dvipadas tvaṃ catuṣpadaḥ
taveme pṛthivi pañca mānavā yebhyo jyotir amṛtaṃ martyebhya udyant sūryo raśmibhir ātanoti
tā naḥ prajāḥ saṃ duhratāṃ samagrā vāco madhu pṛthivi dhehi mahyam
viśvasvaṃ mātaram oṣadhīnāṃ dhruvāṃ bhūmiṃ pṛthivīṃ dharmaṇā dhṛtām
śivāṃ syonām anu carema viśvahā
mahat sadhasthaṃ mahatī babhūvitha mahān vega ejathur vepathuṣ ṭe
mahāṃs tvendro rakṣaty apramādam
sā no bhūme pra rocaya hiraṇyasyeva saṃdṛśi mā no dvikṣata kaś cana
agnir bhūmyām oṣadhīṣv agnim āpo bibhraty agnir aśmasu
agnir antaḥ puruṣeṣu goṣv aśveṣv agnayaḥ
agnir diva ā tapaty agner devasyorv antarikṣam
agniṃ martāsa indhate havyavāhaṃ ghṛtapriyam
agnivāsāḥ pṛthivy asitajñūs tviṣīmantaṃ saṃśitaṃ mā kṛṇotu
bhūmyāṃ devebhyo dadati yajñaṃ havyam araṃkṛtam
bhūmyāṃ manuṣyā jīvanti svadhayānnena martyāḥ
sā no bhūmiḥ prāṇam āyur dadhātu jaradaṣṭiṃ mā pṛthivī kṛṇotu
yas te gandhaḥ pṛthivi saṃbabhūva yaṃ bibhraty oṣadhayo yam āpaḥ
yaṃ gandharvā apsarasaś ca bhejire tena mā surabhiṃ kṛṇu mā no dvikṣata kaś cana
yas te gandhaḥ puṣkaram āviveśa yaṃ saṃjabhruḥ sūryāyā vivāhe
amartyāḥ pṛthivi gandham agre tena mā surabhiṃ kṛṇu mā no dvikṣata kaś cana
yas te gandhaḥ puruṣeṣu strīṣu puṃsu bhago ruciḥ
yo aśveṣu vīreṣu yo mṛgeṣūta hastiṣu
kanyāyāṃ varco yad bhūme tenāsmāṃ api saṃ sṛja mā no dvikṣata kaś cana
śilā bhūmir aśmā pāṃsuḥ sā bhūmiḥ saṃdhṛtā dhṛtā
tasyai hiraṇyavakṣase pṛthivyā akaraṃ namaḥ
yasyāṃ vṛkṣā vānaspatyā dhruvās tiṣṭhanti viśvahā
pṛthivīṃ viśvadhāyasaṃ dhṛtām achāvadāmasi
udīrāṇā utāsīnās tiṣṭhantaḥ prakrāmantaḥ
padbhyāṃ dakṣiṇasavyābhyāṃ mā vyathiṣmahi bhūmyām
vimṛgvarīṃ pṛthivīm ā vadāmi kṣamāṃ bhūmiṃ brahmaṇā vāvṛdhānām
ūrjaṃ puṣṭaṃ bibhratīm annabhāgaṃ ghṛtaṃ tvābhi ni ṣīdema bhūme
śuddhā na āpas tanve kṣarantu yo naḥ sedur apriye taṃ ni dadhmaḥ
pavitreṇa pṛthivi mot punāmi
yās te prācīḥ pradiśo yā udīcīr yās te bhūme adharād yāś ca paścāt
syonās tā mahyaṃ carate bhavantu mā ni paptaṃ bhuvane śiśriyāṇaḥ
mā naḥ paścān mā purastān nudiṣṭhā mottarād adharād uta
svasti bhūme no bhava mā vidan paripanthino varīyo yāvayā vadham
yāvat te 'bhi vipaśyāmi bhūme sūryeṇa medinā
tāvan me cakṣur mā meṣṭottarāmuttarāṃ samām
yac chayānaḥ paryāvarte dakṣiṇaṃ sakhyam abhi bhūme pārśvam uttānās tvā pratīcīṃ yat pṛṣṭībhir adhiśemahe
mā hiṃsīs tatra no bhūme sarvasya pratiśīvari
yat te bhūme vikhanāmi kṣipraṃ tad api rohatu
mā te marma vimṛgvari mā te hṛdayam arpipam
grīṣmas te bhūme varṣāṇi śarad dhemantaḥ śiśiro vasantaḥ
ṛtavas te vihitā hāyanīr ahorātre pṛthivi no duhātām
yāpa sarpaṃ vijamānā vimṛgvarī yasyām āsann agnayo ye apsv antaḥ
parā dasyūn dadatī devapīyūn indraṃ vṛṇānā pṛthivī na vṛtram śakrāya dadhre vṛṣabhāya vṛṣṇe
yasyāṃ sadohavirdhāne yūpo yasyāṃ nimīyate
brahmāṇo yasyām arcanty ṛgbhiḥ sāmnā yajurvidaḥ yujyante yasyām ṛtvijaḥ somam indrāya pātave
yasyāṃ pūrve bhūtakṛta ṛṣayo gā udānṛcuḥ
sapta satreṇa vedhaso yajñena tapasā saha
sā no bhūmir ā diśatu yad dhanaṃ kāmayāmahe
bhago anuprayuṅktām indra etu purogavaḥ
yasyāṃ gāyanti nṛtyanti bhūmyāṃ martyā vyailabāḥ
yudhyante yasyām ākrando yasyām vadati dundubhiḥ
sā no bhūmiḥ pra ṇudatāṃ sapatnān asapatnaṃ mā pṛthivī kṛṇotu
yasyām annaṃ vrīhiyavau yasyā imāḥ pañca kṛṣṭayaḥ
bhūmyai parjanyapatnyai namo 'stu varṣamedase
yasyāḥ puro devakṛtāḥ kṣetre yasyā vikurvate
prajāpatiḥ pṛthivīṃ viśvagarbhām āśāmāśāṃ raṇyāṃ naḥ kṛṇotu
nidhiṃ bibhratī bahudhā guhā vasu maṇiṃ hiraṇyaṃ pṛthivī dadātu me
vasūni no vasudā rāsamānā devī dadhātu sumanasyamānā
janaṃ bibhratī bahudhā vivācasaṃ nānādharmāṇaṃ pṛthivī yathaukasam
sahasraṃ dhārā draviṇasya me duhāṃ dhruveva dhenur anapasphurantī
yas te sarpo vṛścikas tṛṣṭadaṃśmā hemantajabdho bhṛmalo guhā śaye
krimir jinvat pṛthivi yadyad ejati prāvṛṣi tan naḥ sarpan mopa sṛpad yac chivaṃ tena no mṛḍa
ye te panthāno bahavo janāyanā rathasya vartmānasaś ca yātave
yaiḥ saṃcaranty ubhaye bhadrapāpās taṃ panthānaṃ jayemānamitram ataskaraṃ yac chivaṃ tena no mṛḍa
malvaṃ bibhratī gurubhṛd bhadrapāpasya nidhanaṃ titikṣuḥ
varāheṇa pṛthivī saṃvidānā sūkarāya vi jihīte mṛgāya
ye ta āraṇyāḥ paśavo mṛgā vane hitāḥ siṃhā vyāghrāḥ puruṣādaś caranti
ulaṃ vṛkaṃ pṛthivi duchunām ita ṛkṣīkāṃ rakṣo apa bādhayāsmat
ye gandharvā apsaraso ye cārāyāḥ kimīdinaḥ
piśācānt sarvā rakṣāṃsi tān asmad bhūme yāvaya
yāṃ dvipādaḥ pakṣiṇaḥ saṃpatanti haṃsāḥ suparṇāḥ śakunā vayāṃsi
yasyāṃ vāto mātariśveyate rajāṃsi kṛṇvaṃś cyāvayaṃś ca vṛkṣān
vātasya pravām upavām anu vāty arciḥ
yasyāṃ kṛṣṇam aruṇaṃ ca saṃhite ahorātre vihite bhūmyām adhi
varṣeṇa bhūmiḥ pṛthivī vṛtāvṛtā sā no dadhātu bhadrayā priye dhāmanidhāmani
dyauś ca ma idaṃ pṛthivī cāntarikṣaṃ ca me vyacaḥ
agniḥ sūrya āpo medhāṃ viśve devāś ca saṃ daduḥ
aham asmi sahamāna uttaro nāma bhūmyām
abhīṣāḍ asmi viśvāṣāḍ āśāmāśāṃ viṣāsahiḥ
ado yad devi prathamānā purastād devair uktā vyasarpo mahitvam
ā tvā subhūtam aviśat tadānīm akalpayathāḥ pradiśaś catasraḥ
ye grāmā yad araṇyaṃ yāḥ sabhā adhi bhūmyām
ye saṃgrāmāḥ samitayas teṣu cāru vadema te
aśva iva rajo dudhuve vi tān janān ya ākṣiyan pṛthivīṃ yād ajāyata
mandrāgretvarī bhuvanasya gopā vanaspatīnāṃ gṛbhir oṣadhīnām
yad vadāmi madhumat tad vadāmi yad īkṣe tad vananti mā
tviṣīmān asmi jūtimān avānyān hanmi dodhataḥ
śantivā surabhiḥ syonā kīlālodhnī payasvatī
bhūmir adhi bravītu me pṛthivī payasā saha
yām anvaichad dhaviṣā viśvakarmāntar arṇave rajasi praviṣṭām
bhujiṣyaṃ pātraṃ nihitaṃ guhā yad āvir bhoge abhavan mātṛmadbhyaḥ
tvam asy āvapanī janānām aditiḥ kāmadughā paprathānā
yat ta ūnaṃ tat ta ā pūrayāti prajāpatiḥ prathamajā ṛtasya
upasthās te anamīvā ayakṣmā asmabhyaṃ santu pṛthivi prasūtāḥ
dīrghaṃ na āyuḥ pratibudhyamānā vayaṃ tubhyaṃ balihṛtaḥ syāma
bhūme mātar ni dhehi mā bhadrayā supratiṣṭhitam
saṃvidānā divā kave śriyāṃ mā dhehi bhūtyām
naḍam ā roha na te atra loka idaṃ sīsaṃ bhāgadheyaṃ ta ehi
yo goṣu yakṣmaḥ puruṣeṣu yakṣmas tena tvaṃ sākam adharāṅ parehi
aghaśaṃsaduḥśaṃsābhyāṃ kareṇānukareṇa ca
yakṣmaṃ ca sarvaṃ teneto mṛtyuṃ ca nir ajāmasi
nir ito mṛtyuṃ nirṛtiṃ nir arātim ajāmasi
yo no dveṣṭi tam addhy agne akravyād yam u dviṣmas tam u te pra suvāmasi
yady agniḥ kravyād yadi vā vyāghra imaṃ goṣṭhaṃ praviveśānyokāḥ
taṃ māṣājyaṃ kṛtvā pra hiṇomi dūraṃ sa gachatv apsuṣado 'py agnīn
yat tvā kruddhāḥ pracakrur manyunā puruṣe mṛte
sukalpam agne tat tvayā punas tvod dīpayāmasi
punas tvādityā rudrā vasavaḥ punar brahmā vasunītir agne
punas tvā brahmaṇas patir ādhād dīrghāyutvāya śataśāradāya
yo agniḥ kravyāt praviveśa no gṛham imaṃ paśyann itaraṃ jātavedasam
taṃ harāmi pitṛyajñāya dūraṃ sa gharmam indhāṃ parame sadhasthe
kravyādam agniṃ pra hiṇomi dūram yamarājño gachatu ripravāhaḥ
ihāyam itaro jātavedā devo devebhyo havyaṃ vahatu prajānan
kravyādam agnim iṣito harāmi janān dṛṃhantaṃ vajreṇa mṛtyum
ni taṃ śāsmi gārhapatyena vidvān pitṝṇāṃ loke 'pi bhāgo astu
kravyādam agniṃ śaśamānam ukthyaṃ pra hiṇomi pathibhiḥ pitṛyāṇaiḥ
mā devayānaiḥ punar ā gā atraivaidhi pitṛṣu jāgṛhi tvam
sam indhate saṃkasukaṃ svastaye śuddhā bhavantaḥ śucayaḥ pāvakāḥ
jahāti ripram aty ena eti samiddho agniḥ supunā punāti
devo agniḥ saṃkasuko divas pṛṣṭhāny āruhat
mucyamāno nir eṇaso 'mog asmāṃ aśastyāḥ
asmin vayaṃ saṃkasuke agnau riprāṇi mṛjmahe
abhūma yajñiyāḥ śuddhāḥ pra ṇa āyūṃṣi tāriṣat
saṃkasuko vikasuko nirṛtho yaś ca nisvaraḥ
te te yakṣmaṃ savedaso dūrād dūram anīnaśan
yo no aśveṣu vīreṣu yo no goṣv ajāviṣu
kravyādaṃ nir ṇudāmasi yo agnir janayopanaḥ
anyebhyas tvā puruṣebhyo gobhyo aśvebhyas tvā
niḥ kravyādaṃ nudāmasi yo agnir jīvitayopanaḥ
yasmin devā amṛjata yasmin manuṣyā uta
tasmin ghṛtastāvo mṛṣṭvā tvam agne divaṃ ruha
samiddho agna āhuta sa no mābhyapakramīḥ
atraiva dīdihi dyavi jyok ca sūryaṃ dṛśe
sīse mṛḍḍhvaṃ naḍe mṛḍḍhvam agnau saṃkasuke ca yat
atho avyāṃ rāmāyāṃ śīrṣaktim upabarhaṇe
sīse malaṃ sādayitvā śīrṣaktim upabarhaṇe
avyām asiknyāṃ mṛṣṭvā śuddhā bhavata yajñiyāḥ
paraṃ mṛtyo anu parehi panthāṃ yas ta eṣa itaro devayānāt
cakṣuṣmate śṛṇvate te bravīmīheme vīrā bahavo bhavantu
ime jīvā vi mṛtair āvavṛtrann abhūd bhadrā devahutir no adya
prāñco agāma nṛtaye hasāya suvīrāso vidatham ā vadema
imaṃ jīvebhyaḥ paridhiṃ dadhāmi maiṣāṃ nu gād aparo artham etam
śataṃ jīvantaḥ śaradaḥ purūcīs tiro mṛtyuṃ dadhatām parvatena
ā rohatāyur jarasaṃ vṛṇānā anupūrvaṃ yatamānā yati stha
tān vas tvaṣṭā sujanimā sajoṣāḥ sarvam āyur nayatu jīvanāya
yathāhāny anupūrvaṃ bhavanti yatha rtava ṛtubhir yanti sākam
yathā na pūrvam aparo jahāty evā dhātar āyūṃṣi kalpayaiṣām
aśmanvatī rīyate saṃ rabhadhvaṃ vīrayadhvaṃ pra taratā sakhāyaḥ
atrā jahīta ye asan durevā anamīvān ut taremābhi vājān
ut tiṣṭhatā pra taratā sakhāyo 'śmanvatī nadī syandata iyam
atrā jahīta ye asann aśivāḥ śivānt syonān ut taremābhi vājān
vaiśvadevīṃ varcasā ā rabhadhvaṃ śuddhā bhavantaḥ śucayaḥ pāvakāḥ
atikrāmanto duritā padāni śataṃ himāḥ sarvavīrā madema
udīcīnaiḥ pathibhir vāyumadbhir atikrāmanto 'varān parebhiḥ
triḥ sapta kṛtva ṛṣayaḥ paretā mṛtyuṃ praty auhan padayopanena
mṛtyoḥ padaṃ yopayanta eta drāghīya āyuḥ prataraṃ dadhānāḥ
āsīnā mṛtyuṃ nudatā sadhasthe 'tha jīvāso vidatham ā vadema
imā nārīr avidhavāḥ supatnīr āñjanena sarpiṣā saṃ spṛśantām
anaśravo anamīvāḥ suratnā ā rohantu janayo yonim agre
vyākaromi haviṣāham etau tau brahmaṇā vy ahaṃ kalpayāmi
svadhāṃ pitṛbhyo ajarāṃ kṛṇomi dīrgheṇāyuṣā sam imānt sṛjāmi
yo no agniḥ pitaro hṛtsv antar āviveśāmṛto martyeṣu
mayy ahaṃ taṃ pari gṛhṇāmi devaṃ mā so asmān dvikṣata mā vayaṃ tam
apāvṛtya gārhapatyāt kravyādā preta dakṣiṇā
priyaṃ pitṛbhya ātmane brahmabhyaḥ kṛṇutā priyam
dvibhāgadhanam ādāya pra kṣiṇāty avartyā
agniḥ putrasya jyeṣṭhasya yaḥ kravyād anirāhitaḥ
yat kṛṣate yad vanute yac ca vasnena vindate
sarvaṃ martyasya tan nāsti kravyāc ced anirāhitaḥ
ayajñiyo hatavarcā bhavati nainena havir attave
chinatti kṛṣyā gor dhanād yaṃ kravyād anuvartate
muhur gṛdhyaiḥ pra vadaty ārtim martyo nītya
kravyād yān agnir antikād anuvidvān vitāvati
grāhyā gṛhāḥ saṃ sṛjyante striyā yan mriyate patiḥ
brahmaiva vidvān eṣyo yaḥ kravyādaṃ nirādadhat
yad ripraṃ śamalaṃ cakṛma yac ca duṣkṛtam
āpo mā tasmāc chumbhantv agneḥ saṃkasukāc ca yat
tā adharād udīcīr āvavṛtran prajānaitīḥ pathibhir devayānaiḥ
parvatasya vṛṣabhasyādhi pṛṣṭhe navāś caranti saritaḥ purāṇīḥ
agne akravyān niḥ kravyādaṃ nudā devayajanaṃ vaha
imaṃ kravyād ā viveśāyaṃ kravyādam anv agāt
vyāghrau kṛtvā nānānaṃ taṃ harāmi śivāparam
antardhir devānāṃ paridhir manuṣyāṇām agnir gārhapatya ubhayān antarā śritaḥ
jīvānām āyuḥ pra tira tvam agne pitṝṇāṃ lokam api gachantu ye mṛtāḥ
sugārhapatyo vitapann arātim uṣāmuṣāṃ śreyasīṃ dhehy asmai
sarvān agne sahamānaḥ sapatnān aiṣām ūrjaṃ rayim asmāsu dhehi
imam indraṃ vahniṃ paprim anvārabhadhvaṃ sa vo nir vakṣad duritād avadyāt
tenāpa hata śarum āpatantaṃ tena rudrasya pari pātāstām
anaḍvāhaṃ plavam anvārabhadhvaṃ sa vo nir vakṣad duritād avadyāt
ā rohata savitur nāvam etāṃ ṣaḍbhir urvībhir amatiṃ tarema
ahorātre anv eṣi bibhrat kṣemyas tiṣṭhan prataraṇaḥ suvīraḥ
anāturānt sumanasas talpa bibhraj jyog eva naḥ puruṣagandhir edhi
te devebhya ā vṛścante pāpaṃ jīvanti sarvadā
kravyād yān agnir antikād aśva ivānuvapate naḍam
ye 'śraddhā dhanakāmyā kravyādā samāsate
te vā anyeṣāṃ kumbhīṃ paryādadhati sarvadā
preva pipatiṣati manasā muhur ā vartate punaḥ
kravyād yān agnir antikād anuvidvān vitāvati
aviḥ kṛṣṇā bhāgadheyaṃ paśūnāṃ sīsaṃ kravyād api candraṃ ta āhuḥ
māṣāḥ piṣṭā bhāgadheyaṃ te havyam araṇyānyā gahvaraṃ sacasva
iṣīkāṃ jaratīm iṣṭvā tilpiñjaṃ daṇḍanaṃ naḍam
tam indra idhmam kṛtvā yamasyāgniṃ nirādadhau
pratyañcam arkaṃ pratyarpayitvā pravidvān panthāṃ vi hy āviveśa
parāmīṣām asūn dideśa dīrgheṇāyuṣā sam imānt sṛjāmi
pumān puṃso 'dhi tiṣṭha carmehi tatra hvayasva yatamā priyā te
yāvantāv agre prathamaṃ sameyathus tad vāṃ vayo yamarājye samānam
tāvad vāṃ cakṣus tati vīryāṇi tāvat tejas tatidhā vājināni
agniḥ śarīraṃ sacate yadaidho 'dhā pakvān mithunā saṃ bhavāthaḥ
sam asmiṃl loke sam u devayāne saṃ smā sametaṃ yamarājyeṣu
pūtau pavitrair upa tad dhvayethāṃ yadyad reto adhi vāṃ saṃbabhūva
āpas putrāso abhi saṃ viśadhvam imaṃ jīvaṃ jīvadhanyāḥ sametya
tāsāṃ bhajadhvam amṛtaṃ yam āhur odanaṃ pacati vāṃ janitrī
yaṃ vāṃ pitā pacati yaṃ ca mātā riprān nirmuktyai śamalāc ca vācaḥ
sa odanaḥ śatadhāraḥ svarga ubhe vy āpa nabhasī mahitvā
ubhe nabhasī ubhayāṃś ca lokān ye yajvanām abhijitāḥ svargāḥ
teṣāṃ jyotiṣmān madhumān yo agre tasmin putrair jarasi saṃ śrayethām
prācīṃprācīṃ pradiśam ā rabhethām etaṃ lokaṃ śraddadhānāḥ sacante
yad vāṃ pakvaṃ pariviṣṭam agnau tasya guptaye daṃpatī saṃ śrayethām
dakṣiṇāṃ diśam abhi nakṣamāṇau paryāvartethām abhi pātram etat
tasmin vāṃ yamaḥ pitṛbhiḥ saṃvidānaḥ pakvāya śarma bahulaṃ ni yachāt
pratīcī diśām iyam id varaṃ yasyāṃ somo adhipā mṛḍitā ca
tasyāṃ śrayethāṃ sukṛtaḥ sacethām adhā pakvān mithunā saṃ bhavāthaḥ
uttaraṃ rāṣṭraṃ prajayottarāvad diśām udīcī kṛṇavan no agram
pāṅktaṃ chandaḥ puruṣo babhūva viśvair viśvāṅgaiḥ saha saṃ bhavema
dhruveyaṃ virāṇ namo astv asyai śivā putrebhya uta mahyam astu
sā no devy adite viśvavāra irya iva gopā abhi rakṣa pakvam
piteva putrān abhi saṃ svajasva naḥ śivā no vātā iha vāntu bhūmau
yam odanaṃ pacato devate iha taṃ nas tapa uta satyaṃ ca vettu
yadyad kṛṣṇaḥ śakuna eha gatvā tsaran viṣaktaṃ bila āsasāda
yad vā dāsy ārdrahastā samaṅkta ulūkhalaṃ musalaṃ śumbhatāpaḥ
ayaṃ grāvā pṛthubudhno vayodhāḥ pūtaḥ pavitrair apa hantu rakṣaḥ
ā roha carma mahi śarma yacha mā daṃpatī pautram aghaṃ ni gātām
vanaspatiḥ saha devair na āgan rakṣaḥ piśācāṃ apabādhamānaḥ
sa uc chrayātai pra vadāti vācaṃ tena lokāṃ abhi sarvān jayema
sapta medhān paśavaḥ pary agṛhṇan ya eṣāṃ jyotiṣmāṃ uta yaś cakarśa
trayastriṃśad devatās tānt sacante sa naḥ svargam abhi neṣa lokam
svargaṃ lokam abhi no nayāsi saṃ jāyayā saha putraiḥ syāma
gṛhṇāmi hastam anu maitv atra mā nas tārīn nirṛtir mo arātiḥ
grāhiṃ pāpmānam ati tāṃ ayāma tamo vy asya pra vadāsi valgu
vānaspatya udyato mā jihiṃsīr mā taṇḍulaṃ vi śarīr devayantam
viśvavyacā ghṛtapṛṣṭho bhaviṣyant sayonir lokam upa yāhy etam
varṣavṛddham upa yacha śūrpaṃ tuṣaṃ palāvān apa tad vinaktu
trayo lokāḥ saṃmitā brāhmaṇena dyaur evāsau pṛthivy antarikṣam
aṃśūn gṛbhītvānvārabhethām ā pyāyantāṃ punar ā yantu śūrpam
pṛthag rūpāṇi bahudhā paśūnām ekarūpo bhavasi saṃ samṛddhyā
etāṃ tvacaṃ lohinīṃ tāṃ nudasva grāvā śumbhāti malaga iva vastrā
pṛthivīṃ tvā pṛthivyām ā veśayāmi tanūḥ samānī vikṛtā ta eṣā
yadyad dyuttaṃ likhitam arpaṇena tena mā susror brahmaṇāpi tad vapāmi
janitrīva prati haryāsi sūnuṃ saṃ tvā dadhāmi pṛthivīṃ pṛthivyā
ukhā kumbhī vedyāṃ mā vyathiṣṭhā yajñāyudhair ājyenātiṣaktā
agniḥ pacan rakṣatu tvā purastād indro rakṣatu dakṣiṇato marutvān
varuṇas tvā dṛṃhād dharuṇe pratīcyā uttarāt tvā somaḥ saṃ dadātai
pūtāḥ pavitraiḥ pavante abhrād divaṃ ca yanti pṛthivīṃ ca lokān
tā jīvalā jīvadhanyāḥ pratiṣṭhāḥ pātra āsiktāḥ pary agnir indhām
ā yanti divaḥ pṛthivīṃ sacante bhūmyāḥ sacante adhy antarikṣam
śuddhāḥ satīs tā u śumbhanta eva tā naḥ svargam abhi lokaṃ nayantu
uteva prabhvīr uta saṃmitāsa uta śukrāḥ śucayaś cāmṛtāsaḥ
tā odanaṃ daṃpatibhyāṃ praśiṣṭā āpaḥ śikṣantīḥ pacatā sunāthāḥ
saṃkhyātā stokāḥ pṛthivīṃ sacante prāṇāpānaiḥ saṃmitā oṣadhībhiḥ
asaṃkhyātā opyamānāḥ suvarṇāḥ sarvaṃ vyāpuḥ śucayaḥ śucitvam
ud yodhanty abhi valganti taptāḥ phenam asyanti bahulāṃś ca bindūn
yoṣeva dṛṣṭvā patim ṛtviyāyaitais taṇḍulair bhavatā sam āpaḥ
ut thāpaya sīdato budhna enān adbhir ātmānam abhi saṃ spṛśantām
amāsi pātrair udakaṃ yad etan mitās taṇḍulāḥ pradiśo yadīmāḥ
pra yacha parśuṃ tvarayā harausam ahiṃsanta oṣadhīr dāntu parvan
vāsāṃ somaḥ pari rājyaṃ babhūvāmanyutā no vīrudho bhavantu
navaṃ barhir odanāya stṛṇīta priyaṃ hṛdaś cakṣuṣo valgv astu
tasmin devāḥ saha daivīr viśantv imaṃ prāśnantv ṛtubhir niṣadya
vanaspate stīrṇam ā sīda barhir agniṣṭobhaiḥ saṃmito devatābhiḥ
tvaṣṭreva rūpaṃ sukṛtaṃ svadhityainā ehāḥ pari pātre dadṛśrām
ṣaṣṭyāṃ śaratsu nidhipā abhīchāt svaḥ pakvenābhy aśnavātai
upainaṃ jīvān pitaraś ca putrā etaṃ svargaṃ gamayāntam agneḥ
dhartā dhriyasva dharuṇe pṛthivyā acyutaṃ tvā devatāś cyāvayantu
taṃ tvā daṃpatī jīvantau jīvaputrāv ud vāsayātaḥ pary agnidhānāt
sarvānt samāgā abhijitya lokān yāvantaḥ kāmāḥ sam atītṛpas tān
vi gāhethām āyavanaṃ ca darvir ekasmin pātre adhy ud dharainam
upa stṛṇīhi prathaya purastād ghṛtena pātram abhi ghārayaitat
vāśrevosrā taruṇaṃ stanasyum imaṃ devāso abhihiṅkṛṇota
upāstarīr akaro lokam etam uruḥ prathatām asamaḥ svargaḥ
tasmiṃ chrayātai mahiṣaḥ suparṇo devā enaṃ devatābhyaḥ pra yachān
yadyaj jāyā pacati tvat paraḥparaḥ patir vā jāye tvat tiraḥ
saṃ tat sṛjethāṃ saha vāṃ tad astu saṃpādayantau saha lokam ekam
yāvanto asyāḥ pṛthivīṃ sacante asmat putrāḥ pari ye saṃbabhūvuḥ
sarvāṃs tāṃ upa pātre hvayethāṃ nābhiṃ jānānāḥ śiśavaḥ samāyān
vasor yā dhārā madhunā prapīnā ghṛtena miśrā amṛtasya nābhayaḥ
sarvās tā ava rundhe svargaḥ ṣaṣṭyāṃ śaratsu nidhipā abhīchāt
nidhiṃ nidhipā abhy enam ichād anīśvarā abhitaḥ santu ye 'nye
asmābhir datto nihitaḥ svargas tribhiḥ kāṇḍais trīnt svargān arukṣat
agnī rakṣas tapatu yad videvaṃ kravyād piśāca iha mā pra pāsta
nudāma enam apa rudhmo asmad ādityā enam aṅgirasaḥ sacantām
ādityebhyo aṅgirobhyo madhv idaṃ ghṛtena miśraṃ prati vedayāmi
śuddhahastau brāhmaṇasyānihatyaitaṃ svargaṃ sukṛtāv apītam
idaṃ prāpam uttamaṃ kāṇḍam asya yasmāl lokāt parameṣṭhī samāpa
ā siñca sarpir ghṛtavat sam aṅgdhy eṣa bhāgo aṅgiraso no atra
satyāya ca tapase devatābhyo nidhiṃ śevadhiṃ pari dadma etam
mā no dyūte 'va gān mā samityāṃ mā smānyasmā ut sṛjatā purā mat
ahaṃ pacāmy ahaṃ dadāmi mamed u karman karuṇe 'dhi jāyā
kaumāro loko ajaniṣṭa putro 'nvārabhethāṃ vaya uttarāvat
na kilbiṣam atra nādhāro asti na yan mitraiḥ samamamāna eti
anūnaṃ pātraṃ nihitaṃ na etat paktāraṃ pakvaḥ punar ā viśāti
priyaṃ priyāṇāṃ kṛṇavāma tamas te yantu yatame dviṣanti
dhenur anaḍvān vayovaya āyad eva pauruṣeyam apa mṛtyuṃ nudantu
sam agnayaḥ vidur anyo anyaṃ ya oṣadhīḥ sacate yaś ca sindhūn
yāvanto devā divy ātapanti hiraṇyaṃ jyotiḥ pacato babhūva
eṣā tvacāṃ puruṣe saṃ babhūvānagnāḥ sarve paśavo ye anye
kṣatreṇātmānaṃ pari dhāpayātho 'motaṃ vāso mukham odanasya
yad akṣeṣu vadā yat samityāṃ yad vā vadā anṛtaṃ vittakāmyā
samānaṃ tantum abhi samvasānau tasmint sarvaṃ śamalaṃ sādayāthaḥ
varṣaṃ vanuṣvāpi gacha devāṃs tvaco dhūmaṃ pary ut pātayāsi
viśvavyacā ghṛtapṛṣṭho bhaviṣyant sayonir lokam upa yāhy etam
tanvaṃ svargo bahudhā vi cakre yathā vida ātmann anyavarṇām
apājait kṛṣṇāṃ ruśatīṃ punāno yā lohinī tāṃ te agnau juhomi
prācyai tvā diśe 'gnaye 'dhipataye 'sitāya rakṣitra ādityāyeṣumate
etaṃ pari dadmas taṃ no gopāyatāsmākam aitoḥ
diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema
dakṣiṇāyai tvā diśa indrāyādhipataye tiraścirājaye rakṣitre yamāyeṣumate
etaṃ pari dadmas taṃ no gopāyatāsmākam aitoḥ
diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema
pratīcyai tvā diśe varuṇāyādhipataye pṛdākave rakṣitre 'nnāyeṣumate
etaṃ pari dadmas taṃ no gopāyatāsmākam aitoḥ
diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema
udīcyai tvā diśe somāyādhipataye svajāya rakṣitre 'śanyā iṣumatyai
etaṃ pari dadmas taṃ no gopāyatāsmākam aitoḥ
diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema
dhruvāyai tvā diśe viṣṇave 'dhipataye kalmāṣagrīvāya rakṣitra oṣadhībhya iṣumatībhyaḥ
etaṃ pari dadmas taṃ no gopāyatāsmākam aitoḥ
diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema
ūrdhvāyai tvā diśe bṛhaspataye 'dhipataye śvitrāya rakṣitre varṣāyeṣumate
etaṃ pari dadmas taṃ no gopāyatāsmākam aitoḥ
diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema
dadāmīty eva brūyād anu cainām abhutsata
vaśāṃ brahmabhyo yācadbhyas tat prajāvad apatyavat
prajayā sa vi krīṇīte paśubhiś copa dasyati
ya ārṣeyebhyo yācadbhyo devānāṃ gāṃ na ditsati
kūṭayāsya saṃ śīryante śloṇayā kāṭam ardati
baṇḍayā dahyante gṛhāḥ kāṇayā dīyate svam
vilohito adhiṣṭhānāc chakno vindati gopatim
tathā vaśāyāḥ saṃvidyaṃ duradabhnā hy ucyase
pador asyā adhiṣṭhānād viklindur nāma vindati
anāmanāt saṃ śīryante yā mukhenopajighrati
yo asyāḥ karṇāv āskunoty ā sa deveṣu vṛścate
lakṣma kurva iti manyate kanīyaḥ kṛṇute svam
yad asyāḥ kasmai cid bhogāya bālān kaś cit prakṛntati
tataḥ kiśorā mriyante vatsāṃś ca ghātuko vṛkaḥ
yad asyā gopatau satyā loma dhvāṅkṣo ajīhiḍat
tataḥ kumārā mriyante yakṣmo vindaty anāmanāt
yad asyāḥ palpūlanaṃ śakṛd dāsī samasyati
tato 'parūpaṃ jāyate tasmād avyeṣyad enasaḥ
jāyamānābhi jāyate devānt sabrāhmaṇān vaśā
tasmād brahmabhyo deyaiṣā tad āhuḥ svasya gopanam
ya enāṃ vanim āyanti teṣāṃ devakṛtā vaśā
brahmajyeyaṃ tad abruvan ya enāṃ nipriyāyate
ya ārṣeyebhyo yācadbhyo devānāṃ gāṃ na ditsati
ā sa deveṣu vṛścate brāhmaṇānāṃ ca manyave
yo asya syād vaśābhogo anyām icheta tarhi saḥ
hiṃste adattā puruṣaṃ yācitāṃ ca na ditsati
yathā śevadhir nihito brāhmaṇānāṃ tathā vaśā
tām etad achāyanti yasmin kasmiṃś ca jāyate
svam etad achāyanti yad vaśāṃ brāhmaṇā abhi
yathainān anyasmin jinīyād evāsyā nirodhanam
cared evā traihāyaṇād avijñātagadā satī
vaśāṃ ca vidyān nārada brāhmaṇās tarhy eṣyāḥ
ya enām avaśām āha devānāṃ nihitaṃ nidhim
ubhau tasmai bhavāśarvau parikramyeṣum asyataḥ
yo asyā ūdho na vedātho asyā stanān uta
ubhayenaivāsmai duhe dātuṃ ced aśakad vaśām
duradabhnainam ā śaye yācitāṃ ca na ditsati
nāsmai kāmāḥ sam ṛdhyante yām adattvā cikīrṣati
devā vaśām ayācan mukhaṃ kṛtvā brāhmaṇam
teṣāṃ sarveṣām adadad dheḍaṃ ny eti mānuṣaḥ
heḍaṃ paśūnāṃ ny eti brāhmaṇebhyo 'dadad vaśām
devānāṃ nihitaṃ bhāgaṃ martyaś cen nipriyāyate
yad anye śataṃ yāceyur brāhmaṇā gopatiṃ vaśām
athaināṃ devā abruvann evaṃ ha viduṣo vaśā
ya evaṃ viduṣe 'dattvāthānyebhyo dadad vaśām
durgā tasmā adhiṣṭhāne pṛthivī sahadevatā
devā vaśām ayācan yasminn agre ajāyata
tām etāṃ vidyān nāradaḥ saha devair ud ājata
anapatyam alpapaśuṃ vaśā kṛṇoti pūruṣam
brāhmaṇaiś ca yācitām athaināṃ nipriyāyate
agnīṣomābhyāṃ kāmāya mitrāya varuṇāya ca
tebhyo yācanti brāhmaṇās teṣv ā vṛścate 'dadat
yāvad asyā gopatir nopaśṛṇuyād ṛcaḥ svayam
cared asya tāvad goṣu nāsya śrutvā gṛhe vaset
yo asyā ṛca upaśrutyātha goṣv acīcarat
āyuś ca tasya bhūtiṃ ca devā vṛścanti hīḍitāḥ
vaśā carantī bahudhā devānāṃ nihito nidhiḥ
āviṣ kṛṇuṣva rūpāṇi yadā sthāma jighāṃsati
āvir ātmānaṃ kṛṇute yadā sthāma jighāṃsati
atho ha brahmabhyo vaśā yāñcyāya kṛṇute manaḥ
manasā saṃ kalpayati tad devāṃ api gachati
tato ha brahmāṇo vaśām upaprayanti yācitum
svadhākāreṇa pitṛbhyo yajñena devatābhyaḥ
dānena rājanyo vaśāyā mātur heḍam na gachati
vaśā mātā rājanyasya tathā saṃbhūtam agraśaḥ
tasyā āhur anarpaṇaṃ yad brahmabhyaḥ pradīyate
yathājyaṃ pragṛhītam ālumpet sruco agnaye
evā ha brahmabhyo vaśām agnaya ā vṛścate 'dadat
puroḍāśavatsā sudughā loke 'smā upa tiṣṭhati
sāsmai sarvān kāmān vaśā pradaduṣe duhe
sarvān kāmān yamarājye vaśā pradaduṣe duhe
athāhur nārakaṃ lokaṃ nirundhānasya yācitām
pravīyamānā carati kruddhā gopataye vaśā
vehataṃ mā manyamāno mṛtyoḥ pāśeṣu badhyatām
yo vehataṃ manyamāno 'mā ca pacate vaśām
apy asya putrān pautrāṃś ca yācayate bṛhaspatiḥ
mahad eṣāva tapati carantī goṣu gaur api
atho ha gopataye vaśādaduṣe viṣaṃ duhe
priyaṃ paśūnāṃ bhavati yad brahmabhyaḥ pradīyate
atho vaśāyās tat priyaṃ yad devatrā haviḥ syāt
yā vaśā udakalpayan devā yajñād udetya
tāsāṃ viliptyaṃ bhīmām udākuruta nāradaḥ
tāṃ devā amīmāṃsanta vaśeyā3m avaśeti
tām abravīn nārada eṣā vaśānāṃ vaśatameti
kati nu vaśā nārada yās tvaṃ vettha manuṣyajāḥ
tās tvā pṛchāmi vidvāṃsaṃ kasyā nāśnīyād abrāhmaṇaḥ
viliptyā bṛhaspate yā ca sūtavaśā vaśā
tasyā nāśnīyād abrāhmaṇo ya āśaṃseta bhūtyām
namas te astu nāradānuṣṭhu viduṣe vaśā
katamāsāṃ bhīmatamā yām adattvā parābhavet
viliptī yā bṛhaspate 'tho sūtavaśā vaśā
tasyā nāśnīyād abrāhmaṇo ya āśaṃseta bhūtyām
trīṇi vai vaśājātāni viliptī sūtavaśā vaśā
tāḥ pra yached brahmabhyaḥ so 'nāvraskaḥ prajāpatau
etad vo brāhmaṇā havir iti manvīta yācitaḥ
vaśāṃ ced enaṃ yāceyur yā bhīmādaduṣo gṛhe
devā vaśāṃ pary avadan na no 'dād iti hīḍitāḥ
etābhir ṛgbhir bhedaṃ tasmād vai sa parābhavat
utaināṃ bhedo nādadād vaśām indreṇa yācitaḥ
tasmāt taṃ devā āgaso 'vṛścann ahamuttare
ye vaśāyā adānāya vadanti parirāpiṇaḥ
indrasya manyave jālmā ā vṛścante acittyā
ye gopatiṃ parāṇīyāthāhur mā dadā iti
rudrasyāstāṃ te hetīṃ pari yanty acittyā
yadi hutaṃ yady ahutām amā ca pacate vaśām
devānt sabrāhmaṇān ṛtvā jihmo lokān nir ṛchati
śrameṇa tapasā sṛṣṭā brahmaṇā vittā rte śritā
satyenāvṛtā śriyā prāvṛtā yaśasā parīvṛtā
svadhayā parihitā śraddhayā paryūḍhā dīkṣayā guptā yajñe pratiṣṭhitā loko nidhanam
brahma padavāyaṃ brāhmaṇo 'dhipatiḥ
tām ādadānasya brahmagavīṃ jinato brāhmaṇaṃ kṣatriyasya
apa krāmati sūnṛtā vīryaṃ punyā lakṣmīḥ
ojaś ca tejaś ca sahaś ca balaṃ ca vāk cendriyaṃ ca śrīś ca dharmaś ca
brahma ca kṣatraṃ ca rāṣṭraṃ ca viśaś ca tviṣiś ca yaśaś ca varcaś ca draviṇaṃ ca
āyuś ca rūpaṃ ca nāma ca kīrtiś ca prāṇaś cāpānaś ca cakṣuś ca śrotraṃ ca
payaś ca rasaś cānnaṃ cānnādyaṃ ca rtaṃ ca satyaṃ ceṣṭaṃ ca pūrtaṃ ca prajā ca paśavaś ca
tāni sarvāṇy apa krāmanti brahmagavīm ādadānasya jinato brāhmaṇaṃ kṣatriyasya
saiṣā bhīmā brahmagavy aghaviṣā sākṣāt kṛtyā kūlbajam āvṛtā
sarvāṇy asyāṃ ghorāṇi sarve ca mṛtyavaḥ
sarvāṇy asyāṃ krūrāṇi sarve puruṣavadhāḥ
sā brahmajyaṃ devapīyuṃ brahmagavy ādīyamānā mṛtyoḥ padvīṣa ā dyati
meniḥ śatavadhā hi sā brahmajyasya kṣitir hi sā
tasmād vai brāhmaṇānāṃ gaur durādharṣā vijānatā
vajro dhāvantī vaiśvānara udvītā
hetiḥ śaphān utkhidantī mahādevo 'pekṣamāṇā
kṣurapavir īkṣamāṇā vāśyamānābhi sphūrjati
mṛtyur hiṅkṛṇvaty ugro devaḥ puchaṃ paryasyantī
sarvajyāniḥ karṇau varīvarjayantī rājayakṣmo mehantī
menir duhyamānā śīrṣaktir dugdhā
sedir upatiṣṭhantī mithoyodhaḥ parāmṛṣṭā
śaravyā mukhe 'pinahyamāna ṛtir hanyamānā
aghaviṣā nipatantī tamo nipatitā
anugachantī prāṇān upa dāsayati brahmagavī brahmajyasya
vairaṃ vikṛtyamānā pautrādyaṃ vibhājyamānā
devahetir hriyamāṇā vyṛddhir hṛtā
pāpmādhidhīyamānā pāruṣyam avadhīyamānā
viṣaṃ prayasyantī takmā prayastā
aghaṃ pracyamānā duṣvapnyaṃ pakvā
mūlabarhaṇī paryākriyamāṇā kṣitiḥ paryākṛtā
asaṃjñā gandhena śug uddhriyamāṇāśīviṣa uddhṛtā
abhūtir upahriyamāṇā parābhūtir upahṛtā
śarvaḥ kruddhaḥ piśyamānā śimidā piśitā
avartir aśyamānā nirṛtir aśitā
aśitā lokāc chinatti brahmagavī brahmajyam asmāc cāmuṣmāc ca
tasyā āhananaṃ kṛtyā menir āśasanaṃ valaga ūbadhyam
asvagatā parihṇutā
agniḥ kravyād bhūtvā brahmagavī brahmajyaṃ praviśyātti
sarvāsyāṅgā parvā mūlāni vṛścati
chinatty asya pitṛbandhu parā bhāvayati mātṛbandhu
vivāhāṃ jñātīnt sarvān api kṣāpayati brahmagavī brahmajyasya kṣatriyeṇāpunardīyamānā
avāstum enam asvagam aprajasaṃ karoty aparāparaṇo bhavati kṣīyate
ya evaṃ viduṣo brāhmaṇasya kṣatriyo gām ādatte
kṣipraṃ vai tasyāhanane gṛdhrāḥ kurvata ailabam
kṣipraṃ vai tasyādahanaṃ pari nṛtyanti keśinīr āghnānāḥ pāṇinorasi kurvāṇāḥ pāpam ailabam
kṣipraṃ vai tasya vāstuṣu vṛkāḥ kurvata ailabam
kṣipraṃ vai tasya pṛchanti yat tad āsī3d idaṃ nu tā3d iti
chindhy ā chindhi pra chindhy api kṣāpaya kṣāpaya
ādadānam āṅgirasi brahmajyam upa dāsaya
vaiśvadevī hy ucyase kṛtyā kūlbajam āvṛtā
oṣantī samoṣantī brahmaṇo vajraḥ
kṣurapavir mṛtyur bhūtvā vi dhāva tvam
ā datse jinatāṃ varca iṣṭaṃ pūrtaṃ cāśiṣaḥ
ādāya jītaṃ jītāya loke 'muṣmin pra yachasi
aghnye padavīr bhava brāhmaṇasyābhiśastyā
meniḥ śaravyā bhavāghād aghaviṣā bhava
aghnye pra śiro jahi brahmajyasya kṛtāgaso devapīyor arādhasaḥ
tvayā pramūrṇaṃ mṛditam agnir dahatu duścitam
vṛśca pra vṛśca saṃ vṛśca daha pra daha saṃ daha
brahmajyaṃ devy aghnya ā mūlād anusaṃdaha
yathāyād yamasādanāt pāpalokān parāvataḥ
evā tvaṃ devy aghnye brahmajyasya kṛtāgaso devapīyor arādhasaḥ
vajreṇa śataparvaṇā tīkṣṇena kṣurabhṛṣṭinā
pra skandhān pra śiro jahi
lomāny asya saṃ chindhi tvacam asya vi veṣṭaya
māṃsāny asya śātaya snāvāny asya saṃ vṛha
asthīny asya pīḍaya majjānam asya nir jahi
sarvāsyāṅgā parvāṇi vi śrathaya
agnir enaṃ kravyāt pṛthivyā nudatām ud oṣatu vāyur antarikṣān mahato varimṇaḥ
sūrya enaṃ divaḥ pra ṇudatāṃ ny oṣatu
udehi vājin yo apsv antar idaṃ rāṣṭraṃ pra viśa sūnṛtāvat
yo rohito viśvam idaṃ jajāna sa tvā rāṣṭrāya subhṛtaṃ bibhartu
ud vāja ā gan yo apsv antar viśa ā roha tvadyonayo yāḥ
somaṃ dadhāno 'pa oṣadhīr gāś catuṣpado dvipada ā veśayeha
yūyam ugrā marutaḥ pṛśnimātara indreṇa yujā pra mṛṇīta śatrūn
ā vo rohitaḥ śṛṇavat sudānavas triṣaptāso marutaḥ svādusaṃmudaḥ
ruho ruroha rohita ā ruroha garbho janīnāṃ januṣām upastham
tābhiḥ saṃrabdham anv avindan ṣaḍ urvīr gātuṃ prapaśyann iha rāṣṭram āhāḥ
ā te rāṣṭram iha rohito 'hārṣīd vy āsthan mṛdho abhayaṃ te abhūt
tasmai te dyāvāpṛthivī revatībhiḥ kāmaṃ duhātām iha śakvarībhiḥ
rohito dyāvāpṛthivī jajāna tatra tantuṃ parameṣṭhī tatāna
tatra śiśriye 'ja ekapādo 'dṛṃhad dyāvāpṛthivī balena
rohito dyāvāpṛthivī adṛṃhat tena sva stabhitaṃ tena nākaḥ
tenāntarikṣaṃ vimitā rajāṃsi tena devā amṛtam anv avindan
vi rohito amṛśad viśvarūpaṃ samākurvāṇaḥ praruho ruhaś ca
divaṃ rūḍhvā mahatā mahimnā saṃ te rāṣṭram anaktu payasā ghṛtena
yās te ruhaḥ praruho yās ta āruho yābhir āpṛṇāsi divam antarikṣam
tāsāṃ brahmaṇā payasā vavṛdhāno viśi rāṣṭre jāgṛhi rohitasya
yas te viśas tapasaḥ saṃbabhūvur vatsaṃ gāyatrīm anu tā ihāguḥ
tās tvā viśantu manasā śivena saṃmātā vatso abhy etu rohitaḥ
ūrdhvo rohito adhi nāke asthād viśvā rūpāṇi janayan yuvā kaviḥ
tigmenāgnir jyotiṣā vi bhāti tṛtīye cakre rajasi priyāṇi
sahasraśṛṅgo vṛṣabho jātavedā ghṛtāhutaḥ somapṛṣṭhaḥ suvīraḥ
mā mā hāsīn nāthito net tvā jahāni gopoṣaṃ ca me vīrapoṣaṃ ca dhehi
rohito yajñasya janitā mukhaṃ ca rohitāya vācā śrotreṇa manasā juhomi
rohitaṃ devā yanti sumanasyamānāḥ sa mā rohaiḥ sāmityai rohayatu
rohito yajñaṃ vy adadhād viśvakarmaṇe tasmāt tejāṃsy upa memāny āguḥ
voceyaṃ te nābhiṃ bhuvanasyādhi majmani
ā tvā ruroha bṛhaty uta paṅktir ā kakub varcasā jātavedaḥ
ā tvā rurohoṣṇihākṣaro vaṣaṭkāra ā tvā ruroha rohito retasā saha
ayaṃ vaste garbhaṃ pṛthivyā divaṃ vaste 'yam antarikṣam
ayaṃ bradhnasya viṣṭapi svar lokān vy ānaśe
vācas pate pṛthivī naḥ syonā syonā yonis talpā naḥ suśevā
ihaiva prāṇaḥ sakhye no astu taṃ tvā parameṣṭhin pary agnir āyuṣā varcasā dadhātu
vācas pata ṛtavaḥ pañca ye nau vaiśvakarmaṇāḥ pari ye saṃbabhūvuḥ
ihaiva prāṇaḥ sakhye no astu taṃ tvā parameṣṭhin pari rohita āyuṣā varcasā dadhātu
vācas pate saumanasaṃ manaś ca goṣṭhe no gā janaya yoniṣu prajāḥ
ihaiva prāṇaḥ sakhye no astu taṃ tvā parameṣṭhin pary aham āyuṣā varcasā dadhātu
pari tvā dhāt savitā devo agnir varcasā mitrāvaruṇāv abhi tvā
sarvā arātīr avakrāmann ehīdaṃ rāṣṭram akaraḥ sunṛtāvat
yaṃ tvā pṛṣatī rathe praṣṭir vahati rohita
śubhā yāsi riṇann apaḥ
anuvratā rohiṇī rohitasya sūriḥ suvarṇā bṛhatī suvarcāḥ
tayā vājān viśvarūpāṃ jayema tayā viśvāḥ pṛtanā abhi ṣyāma
idaṃ sado rohiṇī rohitasyāsau panthāḥ pṛṣatī yena yāti
tāṃ gandharvāḥ kaśyapā un nayanti tāṃ rakṣanti kavayo 'pramādam
sūryasyāśvā harayaḥ ketumantaḥ sadā vahanty amṛtāḥ sukhaṃ ratham
ghṛtapāvā rohito bhrājamāno divaṃ devaḥ pṛṣatīm ā viveśa
yo rohito vṛṣabhas tigmaśṛṅgaḥ pary agniṃ pari sūryaṃ babhūva
yo viṣṭabhnāti pṛthivīṃ divaṃ ca tasmād devā adhi sṛṣṭīḥ sṛjante
rohito divam āruhan mahataḥ pary arṇavāt
sarvo ruroha rohito ruhaḥ
vi mimīṣva payasvatīṃ ghṛtācīṃ devānāṃ dhenur anapaspṛg eṣā
indraḥ somaṃ pibatu kṣemo astv agniḥ pra stautu vi mṛdho nudasva
samiddho agniḥ samidhāno ghṛtavṛddho ghṛtāhutaḥ
abhīṣāṭ viśvāṣāḍ agniḥ sapatnān hantu ye mama
hantv enān pra dahatv arir yo naḥ pṛtanyati
kravyādāgninā vayaṃ sapatnān pra dahāmasi
avācīnān ava jahīndra vajreṇa bāhumān
adhā sapatnān māmakān agnes tejobhir ādiṣi
agne sapatnān adharān pādayāsmad vyathayā sajātam utpipānaṃ bṛhaspate
indrāgnī mitrāvaruṇāv adhare padyantām apratimanyūyamānāḥ
udyaṃs tvaṃ deva sūrya sapatnān ava me jahi
avainān aśmanā jahi te yantv adhamaṃ tamaḥ
vatso virājo vṛṣabho matīnām ā ruroha śukrapṛṣṭho 'ntarikṣam
ghṛtenārkam abhy arcanti vatsaṃ brahma santaṃ brahmaṇā vardhayanti
divaṃ ca roha pṛthivīṃ ca roha rāṣṭraṃ ca roha draviṇaṃ ca roha
prajāṃ ca rohāmṛtaṃ ca roha rohitena tanvaṃ saṃ spṛṣasva
ye devā rāṣṭrabhṛto 'bhito yanti sūryam
taiṣ ṭe rohitaḥ samvidāno rāṣṭraṃ dadhātu sumanasyamānaḥ
ut tvā yajñā brahmapūtā vahanty adhvagato harayas tvā vahanti
tiraḥ samudram ati rocase 'rṇavam
rohite dyāvāpṛthivī adhi śrite vasujiti gojiti saṃdhanājiti
sahasraṃ yasya janimāni sapta ca voceyaṃ te nābhiṃ bhuvanasyādhi majmani
yaśā yāsi pradiśo diśaś ca yaśāḥ paśūnām uta carṣaṇīnām
yaśāḥ pṛthivyā adityā upasthe 'haṃ bhūyāsaṃ saviteva cāruḥ
amutra sann iha vetthetaḥ saṃs tāni paśyasi
itaḥ paśyanti rocanaṃ divi sūryaṃ vipaścitam
devo devān marcayasy antaś carasy arṇave
samānam agnim indhate taṃ viduḥ kavayaḥ pare
avaḥ pareṇa para enāvareṇa padā vatsaṃ bibratī gaur ud asthāt
sā kadrīcī kaṃ svid ardhaṃ parāgāt kva svit sūte nahi yūthe asmin
ekapadī dvipadī sā catuṣpady aṣṭāpadī navapadī babhūvuṣī
sahasrākṣarā bhuvanasya paṅktis tasyāḥ samudrā adhi vi kṣaranti
ārohan dyām amṛtaḥ prāva me vacaḥ
ut tvā yajñā brahmapūtā vahanty adhvagato harayas tvā vahanti
veda tat te amartya yat ta ākramaṇaṃ divi
yat te sadhasthaṃ parame vyoman
sūryo dyāṃ sūryaḥ pṛṭhivīṃ sūrya āpo'ti paśyati
sūryo bhūtasyaikaṃ cakṣur ā ruroha divaṃ mahīm
urvīr āsan paridhayo vedir bhūmir akalpata
tatraitāv agnī ādhatta himaṃ ghraṃsaṃ ca rohitaḥ
himaṃ ghraṃsaṃ cādhāya yūpān kṛtvā parvatān
varṣājyāv agnī ījāte rohitasya svarvidaḥ
svarvido rohitasya brahmaṇāgniḥ sam idhyate
tasmād ghraṃsas tasmād dhimas tasmād yajño 'jāyata
brahmaṇāgnī vāvṛdhānau brahmavṛddhau brahmāhutau
brahmeddhāv agnī ījāte rohitasya svarvidaḥ
satye anyaḥ samāhito 'psv anyaḥ sam idhyate
brahmeddhāv agnī ījāte rohitasya svarvidaḥ
yaṃ vātaḥ pariśumbhati yaṃ vendro brahmaṇaspatiḥ
brahmeddhāvagnī ījāte rohitasya svarvidaḥ
vediṃ bhūmiṃ kalpayitvā divaṃ kṛtvā dakṣiṇām
ghraṃsaṃ tad agniṃ kṛtvā cakāra viśvam ātmanvad varṣeṇājyena rohitaḥ
varṣam ājam ghraṃso agnir vedir bhūmir akalpata
tatraitān parvatān agnir gīrbhir ūrdhvāṃ akalpayat
gīrbhir ūrdhvān kalpayitvā rohito bhūmim abravīt
tvayīdaṃ sarvaṃ jāyatāṃ yad bhūtaṃ yac ca bhāvyam
sa yajñaḥ prathamo bhūto bhavyo ajāyata
tasmād dha jajña idaṃ sarvaṃ yat kiṃ cedaṃ virocate rohitena ṛṣiṇābhṛtam
yaś ca gāṃ padā sphurati pratyaṅ sūryaṃ ca mehati
tasya vṛścāmi te mūlaṃ na chāyāṃ karavo 'param
yo mābhichāyam atyeṣi māṃ cāgniṃ cāntarā
tasya vṛścāmi te mūlaṃ na chāyāṃ karavo 'param
yo adya deva sūrya tvāṃ ca māṃ cāntarāyati
duṣvapnyaṃ tasmiṃ chamalaṃ duritāni ca mṛjmahe
mā pra gāma patho vayaṃ mā yajñād indra sominaḥ
mānta sthur no arātayaḥ
yo yajñasya prasādhanas tantur deveṣv ātataḥ
tam āhutam aśīmahi
ud asya ketavo divi śukrā bhrājanta īrate
ādityasya nṛcakṣaso mahivratasya mīḍhuṣaḥ
diśāṃ prajñānāṃ svarayantam arciṣā supakṣam āśuṃ patayantam arṇave
stavāma sūryaṃ bhuvanasya gopāṃ yo raśmibhir diśa ābhāti sarvāḥ
yat prāṅ pratyaṅ svadhayā yāsi śībhaṃ nānārūpe ahanī karṣi māyayā
tad āditya mahi tat te mahi śravo yad eko viśvaṃ pari bhūma jāyase
vipaścitaṃ taraṇiṃ bhrājamānaṃ vahanti yaṃ haritaḥ sapta bahvīḥ
srutād yam attrir divam unnināya taṃ tvā paśyanti pariyāntam ājim
mā tvā dabhan pariyāntam ājiṃ svasti durgāṃ ati yāhi śībham
divaṃ ca sūrya pṛthivīṃ ca devīm ahorātre vimimāno yad eṣi
svasti te sūrya carase rathāya yenobhāv antau pariyāsi sadyaḥ
yaṃ te vahanti harito vahiṣṭhāḥ śatam aśvā yadi vā sapta bahvīḥ
sukhaṃ sūrya ratham aṃśumantaṃ syonaṃ suvahnim adhi tiṣṭha vājinam
yaṃ te vahanti harito vahiṣṭhāḥ śatam aśvā yadi vā sapta bahvīḥ
sapta sūryo harito yātave rathe hiraṇyatvacaso bṛhatīr ayukta
amoci śukro rajasaḥ parastād vidhūya devas tamo divam āruhat
ut ketunā bṛhatā deva āgann apāvṛk tamo 'bhi jyotir aśrait
divyaḥ suparṇaḥ sa vīro vy akhyad aditeḥ putro bhuvanāni viśvā
udyan raśmīn ā tanuṣe viśvā rupāṇi puṣyasi
ubhā samudrau kratunā vi bhāsi sarvāṃl lokān paribhūr bhrājamānaḥ
pūrvāparaṃ carato māyayaitau śiśū krīḍantau pari yāto 'rṇavam
viśvānyo bhuvanā vicaṣṭe hairaṇyair anyaṃ harito vahanti
divi tvāttrir adhārayat sūryā māsāya kartave
sa eṣi sudhṛtas tapan viśvā bhūtāvacākaśat
ubhāv antau sam arṣasi vatsaḥ saṃmātarāv iva
nanv etad itaḥ purā brahma devā amī viduḥ
yat samudram anu śritaṃ tat siṣāsati sūryaḥ
adhvāsya vitato mahān pūrvaś cāparaś ca yaḥ
taṃ sam āpnoti jūtibhis tato nāpa cikitsati
tenāmṛtasya bhakṣaṃ devānāṃ nāva rundhate
ud u tyaṃ jātavedasaṃ devaṃ vahanti ketavaḥ
dṛśe viśvāya sūryam
apa tye tāyavo yathā nakṣatrā yanty aktubhiḥ
sūrāya viśvacakṣase
adṛśrann asya ketavo vi raśmayo janāṃ anu
bhrājanto agnayo yathā
taraṇir viśvadarśato jyotiṣkṛd asi sūrya
viśvam ā bhāsi rocana
pratyaṅ devānāṃ viśaḥ pratyaṅṅ ud eṣi mānuṣīḥ
pratyaṅ viśvaṃ svar dṛśe
yenā pāvaka cakṣasā bhuraṇyantaṃ janāṃ anu
tvaṃ varuṇa paśyasi
vi dyām eṣi rajas pṛthv ahar mimāno aktubhiḥ
paśyan janmāni sūrya
sapta tvā harito rathe vahanti deva sūrya
śociṣkeśaṃ vicakṣaṇam
ayukta sapta śundhyuvaḥ sūro rathasya naptyaḥ
tābhir yāti svayuktibhiḥ
rohito divam āruhat tapasā tapasvī
sa yonim aiti sa u jāyate punaḥ sa devānām adhipatir babhūva
yo viśvacarṣaṇir uta viśvatomukho yo viśvataspāṇir uta viśvataspṛthaḥ
saṃ bāhubhyāṃ bharati saṃ patatrair dyāvāpṛthivī janayan deva ekaḥ
ekapād dvipado bhūyo vi cakrame dvipāt tripādam abhy eti paścāt
dvipād dha ṣaṭpado bhūyo vi cakrame ta ekapadas tanvaṃ sam āsate
atandro yāsyan harito yad āsthād dve rūpe kṛṇute rocamānaḥ
ketumān udyant sahamāno rajāṃsi viśvā āditya pravato vi bhāsi
baṇ mahāṃ asi sūrya baḍ āditya mahāṃ asi
mahāṃs te mahato mahimā tvam āditya mahāṃ asi
rocase divi rocase antarikṣe pataṅga pṛthivyāṃ rocase rocase apsv antaḥ
ubhā samudrau rucyā vy āpitha devo devāsi mahiṣaḥ svarjit
arvāṅ parastāt prayato vyadhva āśur vipaścit patayan pataṅgaḥ
viṣṇur vicittaḥ śavasādhitiṣṭhan pra ketunā sahate viśvam ejat
citrāś cikitvān mahiṣaḥ suparṇa ārocayan rodasī antarikṣam
ahorātre pari sūryaṃ vasāne prāsya viśvā tirato vīryāṇi
tigmo vibhrājan tanvaṃ śiśāno 'raṃgamāsaḥ pravato rarāṇaḥ
jyotiṣmān pakṣī mahiṣo vayodhā viśvā āsthāt pradiśaḥ kalpamānaḥ
citraṃ devānām ketur anīkaṃ jyotiṣmān pradiśaḥ sūrya udyan
divākaro 'ti dyumnais tamāṃsi viśvātārīd duritāni śukraḥ
citraṃ devānām ud agād anīkaṃ cakṣur mitrasya varuṇasyāgneḥ
āprād dyāvāpṛthivī antarikṣaṃ sūrya ātmā jagatas tasthuṣaś ca
uccā patantam aruṇaṃ suparṇaṃ madhye divas taraṇiṃ bhrājamānam
paśyama tvā savitāraṃ yam āhur ajasraṃ jyotir yad avindad attriḥ
divas pṛṣṭhe dhāvamānaṃ suparṇam adityāḥ putraṃ nāthakāma upa yāmi bhītaḥ
sa naḥ sūrya pra tira dīrgham āyur mā riṣāma sumatau te syāma
sahasrāhṇyaṃ viyatāv asya pakṣau harer haṃsasya patataḥ svargam
sa devānt sarvān urasy upadadya saṃpaśyan yāti bhuvanāni viśvā
rohitaḥ kālo abhavad rohito 'gre prajāpatiḥ
rohito yajñānāṃ mukhaṃ rohitaḥ svar ābharat
rohito loko abhavad rohito 'ty atapad divam
rohito raśmibhir bhūmiṃ samudram anu saṃ carat
sarvā diśaḥ sam acarad rohito 'dhipatir divaḥ
divaṃ samudram ād bhūmiṃ sarvaṃ bhūtaṃ vi rakṣati
ārohan chukro bṛhatīr atandro dve rūpe kṛṇute rocamānaḥ
citraś cikitvān mahiṣo vātamāyā yāvato lokān abhi yad vibhāti
abhy anyad eti pary anyad asyate 'horātrābhyāṃ mahiṣaḥ kalpamānaḥ
sūryaṃ vayaṃ rajasi kṣiyantaṃ gātuvidaṃ havāmahe nādhamānāḥ
pṛthivīpro mahiṣo nādhamānasya gātur adabdhacakṣuḥ pari viśvaṃ babhūva
viśvaṃ saṃpaśyant suvidatro yajatra idaṃ śṛṇotu yad ahaṃ bravīmi
pary asya mahimā pṛthivīṃ samudraṃ jyotiṣā vibhrājan pari dyām antarikṣam
sarvaṃ saṃpaśyant suvidatro yajatra idaṃ śṛṇotu yad ahaṃ bravīmi
abodhy agniḥ samidhā janānāṃ prati dhenum ivāyatīm uṣasam
yahvā iva pra vayām ujjihānāḥ pra bhānavaḥ sisrate nākam acha
ya ime dyāvāpṛthivī jajāna yo drāpim kṛtvā bhuvanāni vaste
yasmin kṣiyanti pradiśaḥ ṣaḍ urvīr yāḥ pataṅgo anu vicākaśīti
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
yasmād vātā ṛtuthā pavante yasmāt samudrā adhi vikṣaranti
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
ud vepaya rohita pra kṣiṇīhi brahmajyasya prati muñca pāśān
yo mārayati prāṇayati yasmāt prāṇanti bhuvanāni viśvā
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
ud vepaya rohita pra kṣiṇīhi brahmajyasya prati muñca pāśān
yaḥ prāṇena dyāvāpṛthivī tarpayaty apānena samudrasya jaṭharaṃ yaḥ piparti
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
ud vepaya rohita pra kṣiṇīhi brahmajyasya prati muñca pāśān
yasmin virāṭ parameṣṭhī prajāpatir agnir vaiśvānaraḥ saha paṅktyā śritaḥ
yaḥ parasya prāṇaṃ paramasya teja ādade
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
yasmin ṣaḍ urvīḥ pañca diśo adhiśritāś catasra āpo yajñasya trayo 'kṣarāḥ
yo antarā rodasī kruddhaś cakṣuṣaikṣata
tasya devasya kruddhasyaitad āgo ya evaṃ vidvāṃsaṃ brāhmaṇam jināti
yo annādo annapatir babhūva brahmaṇas patir uta yaḥ
bhūto bhaviṣyat bhuvanasya yas patiḥ
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
ahorātrair vimitaṃ triṃśadaṅgaṃ trayodaśaṃ māsaṃ yo nirmimīte
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
ud vepaya rohita pra kṣiṇīhi brahmajyasya prati muñca pāśān
kṛsṇaṃ niyānaṃ harayaḥ suparṇā apo vasānā divam ut patanti
ta āvavṛtrant sadanād ṛtasya
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
yat te candraṃ kaśyapa rocanāvad yat saṃhitaṃ puṣkalaṃ citrabhānu yasmint sūryā ārpitāḥ sapta sākam
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
ud vepaya rohita pra kṣiṇīhi brahmajyasya prati muñca pāśān
bṛhad enam anu vaste purastād rathaṃtaraṃ prati gṛhṇāti paścāt
jyotir vasāne sadam apramādam
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
bṛhad anyataḥ pakṣa āsīd rathaṃtaram anyataḥ sabale sadhrīcī
yad rohitam ajanayanta devāḥ
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
sa varuṇaḥ sāyam agnir bhavati sa mitro bhavati prātar udyan
sa savitā bhūtvāntarikṣeṇa yāti sa indro bhūtvā tapati madhyato divam
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
sahasrāhṇyaṃ viyatāv asya pakṣau harer haṃsasya patataḥ svargam
sa devānt sarvān urasy upadadya saṃpaśyan yāti bhuvanāni viśvā
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
ayaṃ sa devo apsv antaḥ sahasramūlaḥ paruśāko attriḥ
ya idaṃ viśvaṃ bhuvanaṃ jajāna
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
śukraṃ vahanti harayo raghuṣyado devaṃ divi varcasā bhrājamānam
yasyordhvā divaṃ tanvas tapanty arvāṅ suvarṇaiḥ paṭarair vi bhāti
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
yenādityān haritaḥ samvahanti yena yajñena bahavo yanti prajānantaḥ
yad ekaṃ jyotir bahudhā vibhāti
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
sapta yuñjanti ratham ekacakram eko aśvo vahati saptanāmā
trinābhi cakram ajaram anarvaṃ yatremā viśvā bhuvanādhi tasthuḥ
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
aṣṭadhā yukto vahati vahnir ugraḥ pitā devānāṃ janitā matīnām
ṛtasya tantuṃ manasā mimānaḥ sarvā diśaḥ pavate mātariśvā
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
saṃyañcaṃ tantuṃ pradiśo 'nu sarvā antar gāyatryām amṛtasya garbhe
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
ud vepaya rohita pra kṣiṇīhi brahmajyasya prati muñca pāśān
nimrucas tisro vyuṣo ha tisras trīṇi rajāṃsi divo aṅga tisraḥ
vidmā te agne tredhā janitraṃ tredhā devānāṃ janimāni vidma
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
vi ya aurṇot pṛthivīṃ jāyamāna ā samudram adadhāt antarikṣe
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
ud vepaya rohita pra kṣiṇīhi brahmajyasya prati muñca pāśān
tvam agne kratubhiḥ ketubhir hito 'rkaḥ samiddha ud arocathā divi
kim abhy ārcan marutaḥ pṛśnimātaro yad rohitam ajanayanta devāḥ
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
ya ātmadā baladā yasya viśva upāsate praśiṣaṃ yasya devāḥ
yo 'syeśe dvipado yaś catuṣpadaḥ
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
ekapād dvipado bhūyo vi cakrame dvipāt tripādam abhy eti paścāt
catuṣpāc cakre dvipadām abhisvare saṃpaśyan paṅktim upatiṣṭhamānaḥ
tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti
kṛṣṇāyaḥ putro arjuno rātryā vatso 'jāyata
sa ha dyām adhi rohati ruho ruroha rohitaḥ
sa eti savitā svar divas pṛṣṭhe 'vacākaśat
raśmibhir nabha ābhṛtaṃ mahendra ety āvṛtaḥ
sa dhātā sa vidhartā sa vāyur nabha ucchritam
so 'ryamā sa varuṇaḥ sa rudraḥ sa mahādevaḥ
so agniḥ sa u sūryaḥ sa u eva mahāyamaḥ
taṃ vatsā upa tiṣṭhanty ekaśīrṣāṇo yutā daśa
paścāt prāñca ā tanvanti yad udeti vi bhāsati
tasyaiṣa māruto gaṇaḥ sa eti śikyākṛtaḥ
raśmibhir nabha ābhṛtaṃ mahendra ety āvṛtaḥ
tasyeme nava kośā viṣṭambhā navadhā hitāḥ
sa prajābhyo vi paśyati yac ca prāṇati yac ca na
tam idaṃ nigataṃ sahaḥ sa eṣa eka ekavṛd eka eva
ete asmin devā ekavṛto bhavanti
kīrtiś ca yaśaś cāmbhaś ca nabhaś ca brāhmaṇavarcasaṃ cānnaṃ cānnādyaṃ ca
ya etaṃ devam ekavṛtaṃ veda
na dvitīyo na tṛtīyaś caturtho nāpy ucyate
na pañcamo na ṣaṣṭhaḥ saptamo nāpy ucyate
nāṣṭamo na navamo daśamo nāpy ucyate
sa sarvasmai vi paśyati yac ca prāṇati yac ca na
tam idaṃ nigataṃ sahaḥ sa eṣa eka ekavṛd eka eva
sarve asmin devā ekavṛto bhavanti
brahma ca tapaś ca kīrtiś ca yaśaś cāmbhaś ca nabhaś ca brāhmaṇavarcasaṃ cānnaṃ cānnādyaṃ ca
bhūtaṃ ca bhavyaṃ ca śraddhā ca ruciś ca svargaś ca svadhā ca
ya etaṃ devam ekavṛtaṃ veda
sa eva mṛtyuḥ so 'mṛtaṃ so 'bhvaṃ sa rakṣaḥ
sa rudro vasuvanir vasudeye namovāke vaṣaṭkāro 'nu saṃhitaḥ
tasyeme sarve yātava upa praśiṣam āsate
tasyāmū sarvā nakṣatrā vaśe candramasā saha
sa vā ahno 'jāyata tasmād ahar ajāyata
sa vai rātryā ajāyata tasmād rātrir ajāyata
sa vā antarikṣād ajāyata tasmād antarikṣam ajāyata
sa vai vāyor ajāyata tasmād vāyur ajāyata
sa vai divo 'jāyata tasmād dyaur adhi ajāyata
sa vai digbhyo 'jāyata tasmād diśo 'jāyanta
sa vai bhūmer ajāyata tasmād bhūmir ajāyata
sa vā agner ajāyata tasmād agnir ajāyata
sa vā adbhyo 'jāyata tasmād āpo 'jāyanta
sa vā ṛgbhyo 'jāyata tasmād ṛco 'jāyanta
sa vai yajñād ajāyata tasmād yajño 'jāyata
sa yajñas tasya yajñaḥ sa yajñasya śiras kṛtam
sa stanayati sa vi dyotate sa u aśmānam asyati
pāpāya vā bhadrāya vā puruṣāyāsurāya vā
yad vā kṛṇoṣy oṣadhīr yad vā varṣasi bhadrayā yad vā janyam avīvṛdhaḥ
tāvāṃs te maghavan mahimopo te tanvaḥ śatam
upo te badhve baddhāni yadi vāsi nyarbudam
bhūyān indro namurād bhūyān indrāsi mṛtyubhyaḥ
bhūyān arātyāḥ śacyāḥ patis tvam indrāsi vibhūḥ prabhūr iti tvopāsmahe vayam
namas te astu paśyata paśya mā paśyata
annādyena yaśasā tejasā brāhmaṇavarcasena
ambho amo mahaḥ saha iti tvopāsmahe vayam
ambho aruṇaṃ rajataṃ rajaḥ saha iti tvopāsmahe vayam
uruḥ pṛthuḥ subhūr bhuva iti tvopāsmahe vayam
pratho varo vyaco loka iti tvopāsmahe vayam
bhavadvasur idadvasuḥ saṃyadvasur āyadvasur iti tvopāsmahe vayam
namas te astu paśyata paśya mā paśyata
annādyena yaśasā tejasā brāhmaṇavarcasena
satyenottabhitā bhūmiḥ sūryeṇottabhitā dyauḥ
ṛtenādityās tiṣṭhanti divi somo adhi śritaḥ
somenādityā balinaḥ somena pṛthivī mahī
atho nakṣatrāṇām eṣām upasthe soma āhitaḥ
somaṃ manyate papivān yat saṃpiṃṣanty oṣadhim
somaṃ yaṃ brahmāṇo vidur na tasyāśnāti pārthivaḥ
yat tvā soma prapibanti tata ā pyāyase punaḥ
vāyuḥ somasya rakṣitā samānāṃ māsa ākṛtiḥ
āchadvidhānair gupito bārhataiḥ soma rakṣitaḥ
grāvṇām ic chṛṇvan tiṣṭhasi na te aśnāti pārthivaḥ
cittir ā upabarhaṇaṃ cakṣur ā abhyañjanam
dyaur bhūmiḥ kośa āsīd yad ayāt sūryā patim
raibhy āsīd anudeyī nārāśaṃsī nyocanī
suryāyā bhadram id vāso gāthayati pariṣkṛtā
stomā āsan pratidhayaḥ kurīraṃ chanda opaśaḥ
sūryāyā aśvinā varāgnir āsīt purogavaḥ
somo vadhūyur abhavad aśvināstām ubhā varā
sūryāṃ yat patye śaṃsantīṃ manasā savitādadāt
mano asyā ana āsīd dyaur āsīd uta chadiḥ
śukrāv anaḍvāhāv āstāṃ yad ayāt sūryā patim
ṛksāmābhyām abhihitau gāvau te sāmanāv aitām
śrotre te cakre āstāṃ divi panthāś carācaraḥ
śucī te cakre yātyā vyāno akṣa āhataḥ
ano manasmayaṃ sūryārohat prayatī patim
sūryāyā vahatuḥ prāgāt savitā yam avāsṛjat
maghāsu hanyante gāvaḥ phalgunīṣu vy uhyate
yad aśvinā pṛchamānāv ayātaṃ tricakreṇa vahatuṃ sūryāyāḥ
kvaikaṃ cakraṃ vām āsīt kva deṣṭrāya tasthathuḥ
yad ayātaṃ śubhas patī vareyaṃ sūryām upa
viśve devā anu tad vām ajānan putraḥ pitaram avṛṇīta pūṣā
dve te cakre sūrye brahmāṇa ṛtuthā viduḥ
athaikaṃ cakraṃ yad guhā tad addhātaya id viduḥ
aryamaṇaṃ yajāmahe subandhuṃ pativedanam
urvārukam iva bandhanāt preto muñcāmi nāmutaḥ
preto muñcāmi nāmutaḥ subaddhām amutas karam
yatheyam indra mīḍhvaḥ suputrā subhagāsati
pra tvā muñcāmi varuṇasya pāśād yena tvābadhnāt savitā suśevāḥ
ṛtasya yonau sukṛtasya loke syonaṃ te astu sahasaṃbhalāyai
bhagas tveto nayatu hastagṛhyāśvinā tvā pra vahatāṃ rathena
gṛhān gacha gṛhapatnī yathāso vaśinī tvaṃ vidatham ā vadāsi
iha priyaṃ prajāyai te sam ṛdhyatām asmin gṛhe gārhapatyāya jāgṛhi
enā patyā tanvaṃ saṃ spṛśasvātha jirvir vidatham ā vadāsi
ihaiva staṃ mā vi yauṣṭaṃ viśvam āyur vy aśnutam
krīḍantau putrair naptṛbhir modamānau svastakau
pūrvāparaṃ carato māyaitau śiśū krīḍantau pari yāto 'rṇavam
viśvānyo bhuvanā vicaṣṭa ṛtūṃr anyo vidadhaj jāyase navaḥ
navonavo bhavasi jāyamāno 'hnāṃ ketur uṣasām eṣy agram
bhāgaṃ devebhyo vi dadhāsy āyan pra candramas tirase dīrgham āyuḥ
parā dehi śāmulyaṃ brahmabhyo vi bhajā vasu
kṛtyaiṣā padvatī bhūtvā jāyā viśate patim
nīlalohitaṃ bhavati kṛtyāsaktir vy ajyate
edhante asyā jñātayaḥ patir bandheṣu badhyate
aślīlā tanūr bhavati ruśatī pāpayāmuyā
patir yad vadhvo vāsasaḥ svam aṅgam abhyūrṇute
āśasanaṃ viśasanam atho adhivikartanam
sūryāyāḥ paśya rūpāṇi tāni brahmota śumbhati
tṛṣṭam etat kaṭukam apāṣṭhavad viṣavan naitad attave
sūryāṃ yo brahmā veda sa id vādhūyam arhati
sa it tat syonaṃ harati brahmā vāsaḥ sumaṅgalam
prāyaścittiṃ yo adhyeti yena jāyā na riṣyati
yuvaṃ bhagaṃ saṃ bharataṃ samṛddham ṛtaṃ vadantāv ṛtodyeṣu
brahmaṇas pate patim asyai rocaya cāru saṃbhalo vadatu vācam etām
ihed asātha na paro gamāthemaṃ gāvaḥ prajayā vardhayātha
śubhaṃ yatīr usriyāḥ somavarcaso viśve devāḥ krann iha vo manāṃsi
imaṃ gāvaḥ prajayā saṃ viśāthāyaṃ devānāṃ na mināti bhāgam
asmai vaḥ pūṣā marutaś ca sarve asmai vo dhātā savitā suvāti
anṛkṣarā ṛjavaḥ santu panthano yebhiḥ sakhāyo yanti no vareyam
saṃ bhagena sam aryamṇā saṃ dhātā sṛjatu varcasā
yac ca varco akṣeṣu surāyāṃ ca yad āhitam
yad goṣv aśvinā varcas tenemāṃ varcasāvatam
yena mahānaghnyā jaghanam aśvinā yena vā surā
yenākṣā abhyaṣicyanta tenemāṃ varcasāvatam
yo anidhmo dīdayad apsv antar yaṃ viprāsa īḍate adhvareṣu
apāṃ napān madhumatīr apo dā yābhir indro vāvṛdhe vīryāvān
idam ahaṃ ruśantaṃ grābhaṃ tanūdūṣim apohāmi
yo bhadro rocanas tam ud acāmi
āsyai brāhmaṇāḥ snapanīr harantv avīraghnīr ud ajantv āpaḥ
aryamṇo agniṃ pary etu pūṣan pratīkṣante śvaśuro devaraś ca
śaṃ te hiraṇyaṃ śam u santv āpaḥ śaṃ methir bhavatu śaṃ yugasya tardma
śaṃ ta āpaḥ śatapavitrā bhavantu śam u patyā tanvaṃ saṃ spṛśasva
khe rathasya khe 'nasaḥ khe yugasya śatakrato
apālām indra triṣ pūtvākṛṇoḥ sūryatvacam
āśāsānā saumanasaṃ prajāṃ saubhāgyaṃ rayim
patyur anuvratā bhūtvā saṃ nahyasvāmṛtāya kam
yathā sindhur nadīnāṃ sāmrājyaṃ suṣuve vṛṣā
evā tvaṃ samrājñy edhi patyur astaṃ paretya
samrājñy edhi śvaśureṣu samrājñy uta devṛṣu
nanānduḥ samrājñy edhi samrājñy uta śvaśrvāḥ
yā akṛntann avayan yāś ca tatnire yā devīr antāṃ abhito 'dadanta
tās tvā jarase saṃ vyayantv āyuṣmatīdaṃ pari dhatsva vāsaḥ
jīvaṃ rudanti vi nayanty adhvaraṃ dīrghām anu prasitiṃ dīdhyur naraḥ
vāmaṃ pitṛbhyo ya idaṃ samīrire mayaḥ patibhyo janaye pariṣvaje
syonaṃ dhruvaṃ prajāyai dhārayāmi te 'śmānaṃ devyāḥ pṛthivyā upasthe
tam ā tiṣṭhānumādyā suvarcā dīrghaṃ ta āyuḥ savitā kṛṇotu
yenāgnir asyā bhūmyā hastaṃ jagrāha dakṣiṇam
tena gṛhṇāmi te hastaṃ mā vyathiṣṭhā mayā saha prajayā ca dhanena ca
devas te savitā hastaṃ gṛhṇātu somo rājā suprajasaṃ kṛṇotu
agniḥ subhagāṃ jatavedāḥ patye patnīṃ jaradaṣṭim kṛṇotu
gṛhṇāmi te saubhagatvāya hastaṃ mayā patyā jaradaṣṭir yathāsaḥ
bhago aryamā savitā puraṃdhir mahyaṃ tvādur gārhapatyāya devāḥ
bhagas te hastam agrahīt savitā hastam agrahīt
patnī tvam asi dharmaṇāhaṃ gṛhapatis tava
mameyam astu poṣyā mahyaṃ tvādād bṛhaspatiḥ
mayā patyā prajāvati saṃ jīva śaradaḥ śatam
tvaṣṭā vāso vy adadhāc chubhe kaṃ bṛhaspateḥ praśiṣā kavīnām
tenemāṃ nārīṃ savitā bhagaś ca sūryām iva pari dhattāṃ prajayā
indrāgnī dyāvāpṛthivī mātariśvā mitrāvaruṇā bhago aśvinobhā
bṛhaspatir maruto brahma soma imāṃ nāriṃ prajayā vardhayantu
bṛhaspatiḥ prathamaḥ sūryāyāḥ śīrṣe keśāṃ akalpayat
tenemām aśvinā nārīṃ patye saṃ śobhayāmasi
idaṃ tad rūpaṃ yad avasta yoṣā jāyāṃ jijñāse manasā carantīm
tām anv artiṣye sakhibhir navagvaiḥ ka imān vidvān vi cacarta pāśān
ahaṃ vi ṣyāmi mayi rūpam asyā vedad it paśyan manasaḥ kulāyam
na steyam admi manasod amucye svayaṃ śrathnāno varuṇasya pāśān
pra tvā muñcāmi varuṇasya pāśād yena tvābadhnāt savitā suśevāḥ
uruṃ lokaṃ sugam atra panthāṃ kṛṇomi tubhyaṃ sahapatnyai vadhu
ud yachadhvam apa rakṣo hanāthemaṃ nārīṃ sukṛte dadhāta
dhātā vipaścit patim asyai viveda bhago rājā pura etu prajānan
bhagas tatakṣa caturaḥ pādān bhagas tatakṣa catvāry uṣpalāni
tvaṣṭā pipeśa madhyato 'nu vardhrānt sā no astu sumaṅgalī
sukiṃśukaṃ vahatuṃ viśvarūpaṃ hiraṇyavarṇaṃ suvṛtaṃ sucakram
ā roha sūrye amṛtasya lokaṃ syonaṃ patibhyo vahatuṃ kṛṇu tvam
abhrātṛghnīṃ varuṇāpaśughnīṃ bṛhaspate
indrāpatighnīm putriṇīm āsmabhyaṃ savitar vaha
mā hiṃsiṣṭaṃ kumāryaṃ sthūṇe devakṛte pathi
śālāyā devyā dvāraṃ syonaṃ kṛṇmo vadhūpatham
brahmāparaṃ yujyatāṃ brahma pūrvaṃ brahmāntato madhyato brahma sarvataḥ
anāvyādhāṃ devapurāṃ prapadya śivā syonā patiloke vi rāja
tubhyam agre pary avahant sūryāṃ vahatunā saha
sa naḥ patibhyo jāyāṃ dā agne prajayā saha
punaḥ patnīm agnir adād āyuṣā saha varcasā
dīrghāyur asyā yaḥ patir jīvāti śaradaḥ śatam
somasya jāyā prathamaṃ gandharvas te 'paraḥ patiḥ
tṛtīyo agniṣ ṭe patis turīyas te manuṣyajāḥ
somo dadad gandharvāya gandharvo dadad agnaye
rayiṃ ca putrāṃs cādād agnir mahyam atho imām
ā vām agant sumatir vājinīvasū ny aśvinā hṛtsu kāmā araṃsata
abhūtaṃ gopā mithunā śubhas patī priyā aryamṇo duryāṃ aśīmahi
sā mandasānā manasā śivena rayiṃ dhehi sarvavīraṃ vacasyam
sugaṃ tīrthaṃ suprapāṇaṃ śubhas patī sthāṇuṃ pathiṣṭhām apa durmatiṃ hatam
yā oṣadhayo yā nadyo yāni kṣetrāṇi yā vanā
tās tvā vadhu prajāvatīṃ patye rakṣantu rakṣasaḥ
emaṃ panthām arukṣāma sugaṃ svastivāhanam
yasmin vīro na riṣyaty anyeṣāṃ vindate vasu
idaṃ su me naraḥ śṛṇuta yayāśiṣā daṃpatī vāmam aśnutaḥ
ye gandharvā apsarasaś ca devīr eṣu vānaspatyeṣu ye 'dhi tasthuḥ
syonās te asyai vadhvai bhavantu mā hiṃsiṣur vahatum uhyamānam
ye vadhvaś candraṃ vahatuṃ yakṣmā yanti janāṃ anu
punas tān yajñiyā devā nayantu yata āgatāḥ
mā vidan paripanthino ya āsīdanti daṃpatī
sugena durgam atītām apa drāntv arātayaḥ
saṃ kāśayāmi vahatuṃ brahmaṇā gṛhair aghoreṇa cakṣuṣā mitriyeṇa
paryāṇaddhaṃ viśvarūpaṃ yad asti syonaṃ patibhyaḥ savitā tat kṛṇotu
śivā nārīyam astam āgann imaṃ dhātā lokam asyai dideśa
tām aryamā bhago aśvinobhā prajāpatiḥ prajayā vardhayantu
ātmanvaty urvarā nārīyam āgan tasyāṃ naro vapata bījam asyām
sā vaḥ prajāṃ janayad vakṣaṇābhyo bibhratī dugdham ṛṣabhasya retaḥ
prati tiṣṭha virāḍ asi viṣṇur iveha sarasvati
sinīvāli pra jāyatāṃ bhagasya sumatāv asat
ud va ūrmiḥ śamyā hantv āpo yoktrāṇi muñcata
māduṣkṛtau vyenasāv aghnyāv aśunam āratām
aghoracakṣur apatighnī syonā śagmā suśevā suyamā gṛhebhyaḥ
vīrasūr devṛkāmā saṃ tvayaidhiṣīmahi sumasyamānā
adevṛghny apatighnīhaidhi śivā paśubhyaḥ suyamā suvarcāḥ
prajāvatī vīrasūr devṛkāmā syonemam agniṃ gārhapatyaṃ saparya
ut tiṣṭhetaḥ kim ichantīdam āgā ahaṃ tveḍe abhibhūḥ svād gṛhāt
śūnyaiṣī nirṛte yājaganthot tiṣṭhārāte pra pata meha raṃsthāḥ
yadā gārhapatyam asaparyait pūrvam agniṃ vadhūr iyam
adhā sarasvatyai nāri pitṛbhyaś ca namas kuru
śarma varmaitad ā harāsyai nāryā upastire
sinīvāli pra jāyatāṃ bhagasya sumatāv asat
yaṃ balbajaṃ nyasyatha carma copastṛṇīthana
tad ā rohatu suprajā yā kanyā vindate patim
upa stṛṇīhi balbajam adhi carmaṇi rohite
tatropaviśya suprajā imam agniṃ saparyatu
ā roha carmopa sīdāgnim eṣa devo hanti rakṣāṃsi sarvā
iha prajāṃ janaya patye asmai sujyaiṣṭhyo bhavat putras ta eṣaḥ
vi tiṣṭhantāṃ mātur asyā upasthān nānārūpāḥ paśavo jāyamānāḥ
sumaṅgaly upa sīdemam agniṃ saṃpatnī prati bhūṣeha devān
sumaṅgalī prataraṇī gṛhāṇāṃ suśevā patye śvaśurāya śaṃbhūḥ
syonā śvaśrvai pra gṛhān viśemān
syonā bhava śvaśurebhyaḥ syonā patye gṛhebhyaḥ
syonāsyai sarvasyai viśe syonā puṣṭāyaiṣāṃ bhava
sumaṅgalīr iyaṃ vadhūr imāṃ sameta paśyata
saubhāgyam asyai dattvā daurbhāgyair viparetana
yā durhārdo yuvatayo yāś ceha jaratīr api
varco nv asyai saṃ dattāthāstaṃ viparetana
rukmaprastaraṇaṃ vahyaṃ viśvā rūpāṇi bibhratam
ārohat sūryā sāvitrī bṛhate saubhagāya kam
ā roha talpaṃ sumanasyamāneha prajāṃ janaya patye asmai
indrāṇīva subudhā budhyamānā jyotiragrā uṣasaḥ prati jāgarāsi
devā agre ny apadyanta patnīḥ sam aspṛśanta tanvas tanūbhiḥ
sūryeva nāri viśvarūpā mahitvā prajāvatī patyā saṃ bhaveha
ut tiṣṭheto viśvāvaso namaseḍāmahe tvā
jāmim icha pitṛṣadaṃ nyaktāṃ sa te bhāgo januṣā tasya viddhi
apsarasaḥ sadhamādaṃ madanti havirdhānam antarā sūryaṃ ca
tās te janitram abhi tāḥ parehi namas te gandharvartunā kṛṇomi
namo gandharvasya namase namo bhāmāya cakṣuṣe ca kṛṇmaḥ
viśvāvaso brahmaṇā te namo 'bhi jāyā apsarasaḥ parehi
rāyā vayaṃ sumanasaḥ syāmod ito gandharvam āvīvṛtāma
agant sa devaḥ paramaṃ sadhastham aganma yatra pratiranta āyuḥ
saṃ pitarāv ṛtviye sṛjethāṃ mātā pitā ca retaso bhavāthaḥ
marya iva yoṣām adhi rohayaināṃ prajāṃ kṛṇvāthām iha puṣyataṃ rayim
tāṃ pūṣaṃ chivatamām erayasva yasyāṃ bījaṃ manuṣyā vapanti
yā na ūrū uśatī viśrayāti yasyām uśantaḥ praharema śepaḥ
ā rohorum upa dhatsva hastaṃ pari ṣvajasva jāyāṃ sumanasyamānaḥ
prajāṃ kṛṇvāthām iha modamānau dīrghaṃ vām āyuḥ savitā kṛṇotu
ā vāṃ prajāṃ janayatu prajāpatir ahorātrābhyāṃ sam anaktv aryamā
adurmaṅgalī patilokam ā viśemaṃ śaṃ no bhava dvipade śaṃ catuṣpade
devair dattaṃ manunā sākam etad vādhūyaṃ vāso vadhvaś ca vastram
yo brahmaṇe cikituṣe dadāti sa id rakṣāṃsi talpāni hanti
yaṃ me datto brahmabhāgaṃ vadhūyor vādhūyaṃ vāso vadhvaś ca vastram
yuvaṃ brahmaṇe 'numanyamānau bṛhaspate sākam indraś ca dattam
syonād yoner adhi badhyamānau hasāmudau mahasā modamānau
sugū suputrau sugṛhau tarātho jīvāv uṣaso vibhātīḥ
navaṃ vasānaḥ surabhiḥ suvāsā udāgāṃ jīva uṣaso vibhātīḥ
āṇḍāt patatrīvāmukṣi viśvasmād enasas pari
śumbhanī dyāvāpṛthivī antisumne mahivrate
āpaḥ sapta susruvur devīs tā no muñcantv aṃhasaḥ
sūryāyai devebhyo mitrāya varuṇāya ca
ye bhūtasya pracetasas tebhya idam akaraṃ namaḥ
ya ṛte cid abhiśriṣaḥ purā jatrubhya ātṛdaḥ
saṃdhātā saṃdhiṃ maghavā purūvasur niṣkartā vihrutaṃ punaḥ
apāsmat tama uchatu nīlaṃ piśaṅgam uta lohitaṃ yat
nirdahanī yā pṛṣātaky asmin tāṃ sthāṇāv adhy ā sajāmi
yāvatīḥ kṛtyā upavāsane yāvanto rājño varuṇasya pāśāḥ
vyṛddhayo yā asamṛddhayo yā asmin tā sthāṇāv adhi sādayāmi
yā me priyatamā tanūḥ sā me bibhāya vāsasaḥ
tasyāgre tvaṃ vanaspate nīviṃ kṛṇuṣva mā vayaṃ riṣāma
ye antā yāvatīḥ sico ya otavo ye ca tantavaḥ
vāso yat patnībhir utaṃ tan na syonam upa spṛśāt
uśatīḥ kanyalā imāḥ pitṛlokāt patiṃ yatīḥ
ava dīkṣām asṛkṣata svāhā
bṛhaspatināvasṛṣṭāṃ viśve devā adhārayan
varco goṣu praviṣṭaṃ yat tenemāṃ saṃ sṛjāmasi
bṛhaspatināvasṛṣṭāṃ viśve devā adhārayan
tejo goṣu praviṣṭaṃ yat tenemāṃ saṃ sṛjāmasi
bṛhaspatināvasṛṣṭāṃ viśve devā adhārayan
bhajo goṣu praviṣṭo yas tenemāṃ saṃ sṛjāmasi
bṛhaspatināvasṛṣṭāṃ viśve devā adhārayan
yaśo goṣu praviṣṭaṃ yat tenemāṃ saṃ sṛjāmasi
bṛhaspatināvasṛṣṭāṃ viśve devā adhārayan
payo goṣu praviṣṭaṃ yat tenemāṃ saṃ sṛjāmasi
bṛhaspatināvasṛṣṭāṃ viśve devā adhārayan
raso goṣu praviṣṭo yas tenemāṃ saṃ sṛjāmasi
yadīme keśino janā gṛhe te samanartiṣū rodena kṛṇvanto 'gham
agniṣ ṭvā tasmād enasaḥ savitā ca pra muñcatām
yadīyaṃ duhitā tava vikeśy arudad gṛhe rodena kṛṇvaty agham
agniṣ ṭvā tasmād enasaḥ savitā ca pra muñcatām
yaj jāmayo yad yuvatayo gṛhe te samanartiṣū rodena kṛṇvatīr agham
agniṣ ṭvā tasmād enasaḥ savitā ca pra muñcatām
yat te prajāyāṃ paśuṣu yad vā gṛheṣu niṣṭhitam aghakṛdbhir aghaṃ kṛtam
agniṣ ṭvā tasmād enasaḥ savitā ca pra muñcatām
iyaṃ nāry upa brūte pūlyāny āvapantikā
dīrghāyur astu me patir jīvāti śaradaḥ śatam
ihemāv indra saṃ nuda cakravākeva daṃpatī
prajayainau svastakau viśvam āyur vy aśnutām
yad āsandyām upadhāne yad vopavāsane kṛtam
vivāhe kṛtyāṃ yāṃ cakrur āsnāne tāṃ ni dadhmasi
yad duṣkṛtaṃ yac chamalaṃ vivāhe vahatau ca yat
tat saṃbhalasya kambale mṛjmahe duritaṃ vayam
saṃbhale malaṃ sādayitvā kambale duritaṃ vayam
abhūma yajñiyāḥ śuddhāḥ pra ṇa āyūṃṣi tāriṣat
kṛtrimaḥ kaṇṭakaḥ śatadan ya eṣaḥ
apāsyāḥ keśyaṃ malam apa śīrṣaṇyaṃ likhāt
aṅgādaṅgād vayam asyā apa yakṣmaṃ ni dadhmasi
tan mā prāpat pṛthivīṃ mota devān divaṃ mā prāpad urv antarikṣam
apo mā prāpan malam etad agne yamam mā prāpat pitṝṃś ca sarvān
saṃ tvā nahyāmi payasā pṛthivyāḥ saṃ tvā nahyāmi payasauṣadhīnām
saṃ tvā nahyāmi prajayā dhanena sā saṃnaddhā sanuhi vājam emam
amo 'ham asmi sā tvaṃ sāmāham asmy ṛk tvaṃ dyaur ahaṃ pṛthivī tvam
tāv iha saṃ bhavāva prajām ā janayāvahai
janiyanti nāv agravaḥ putriyanti sudānavaḥ
ariṣṭāsū sacevahi bṛhate vājasātaye
ye pitaro vadhūdarśā imaṃ vahatum āgaman
te asyai vadhvai saṃpatnyai prajāvac charma yachantu
yedaṃ pūrvāgan raśanāyamānā prajām asyai draviṇaṃ ceha dattvā
tāṃ vahantv agatasyānu panthāṃ virāḍ iyaṃ suprajā aty ajaiṣīt
pra budhyasva subudhā budhyamānā dīrghāyutvāya śataśāradāya
gṛhān gacha gṛhapatnī yathāso dīrghaṃ ta āyuḥ savitā kṛṇotu
vrātya āsīd īyamāna eva sa prajāpatiṃ sam airayat
sa prajāpatiḥ suvarṇam ātmann apaśyat tat prājanayat
tad ekam abhavat tal lalāmam abhavat tan mahad abhavat taj jyeṣṭham abhavat tad brahmābhavat tat tapo 'bhavat tat satyam abhavat tena prājāyata
so 'vardhata sa mahān abhavat sa mahādevo 'bhavat
sa devānām īśāṃ pary ait sa īśāno 'bhavat
sa ekavrātyo 'bhavat sa dhanur ādatta tad evendradhanuḥ
nīlam asyodaraṃ lohitaṃ pṛṣṭham
nīlenaivāpriyaṃ bhrātṛvyaṃ prorṇoti lohitena dviṣantaṃ vidhyatīti brahmavādino vadanti
sa ud atiṣṭhat sa prācīṃ diśam anu vy acalat
taṃ bṛhac ca rathantaraṃ cādityāś ca viśve ca devā anuvyacalan
bṛhate ca vai sa rathantarāya cādityebhyaś ca viśvebhyaś ca devebhya ā vṛścate ya evaṃ vidvāṃsaṃ vrātyam upavadati
bṛhataś ca vai sa rathantarasya cādityānāṃ ca viśveṣāṃ ca devānāṃ priyaṃ dhāma bhavati ya evaṃ veda
tasya prācyāṃ diśi śraddhā puṃścalī mitro māgadho vijñānaṃ vāso 'har uṣṇīṣaṃ rātrī keśā haritau pravartau kalmalir maṇiḥ
bhūtaṃ ca bhaviṣyac ca pariṣkandau mano vipathaṃ mātariśvā ca pavamānaś ca vipathavāhau vātaḥ sārathī reṣmā pratodaḥ kīrtiś ca yaśaś ca puraḥsarau
ainaṃ kīrtir gachaty ā yaśo gachati ya evaṃ veda
sa ud atiṣṭhat sa dakṣiṇāṃ diśam anu vy acalat
taṃ yajñāyajñiyaṃ ca vāmadevyaṃ ca yajñaś ca yajamānaś ca paśavaś cānuvyacalan
yajñāyajñiyāya ca vai sa vāmadevyāya ca yajñāya ca yajamānāya ca paśubhyaś cā vṛścate ya evaṃ vidvāṃsaṃ vrātyam upavadati
yajñāyajñiyasya ca vai sa vāmadevyasya ca yajñasya ca yajamānasya ca paśūnāṃ ca priyaṃ dhāma bhavati ya evaṃ veda
tasya dakṣiṇāyāṃ diśy uṣāḥ puṃścalī mantro māgadho vijñānaṃ vāso 'har uṣṇīṣaṃ rātrī keśā haritau pravartau kalmalir maṇiḥ
amāvāsyā ca paurṇamāsī ca pariṣkandau mano vipathaṃ mātariśvā ca pavamānaś ca vipathavāhau vātaḥ sārathī reṣmā pratodaḥ kīrtiś ca yaśaś ca puraḥsarau
ainaṃ kīrtir gachaty ā yaśo gachati ya evaṃ veda
sa ud atiṣṭhat sa pratīcīṃ diśam anu vy acalat
taṃ vairūpaṃ ca vairājaṃ cāpaś ca varuṇaś ca rājānuvyacalan
vairūpāya ca vai sa vairājāya cādbhyaś ca varuṇāya ca rājña ā vṛścate ya evaṃ vidvāṃsaṃ vrātyam upavadati
vairūpasya ca vai sa vairājasya cāpāṃ ca varuṇasya ca rājñaḥ priyaṃ dhāma bhavati ya evaṃ veda
tasya pratīcyāṃ diśīrā puṃścalī haso māgadho vijñānaṃ vāso 'har uṣṇīṣaṃ rātrī keśā haritau pravartau kalmalir maṇiḥ
ahaś ca rātrī ca pariṣkandau mano vipathaṃ mātariśvā ca pavamānaś ca vipathavāhau vātaḥ sārathī reṣmā pratodaḥ kīrtiś ca yaśaś ca puraḥsarau
ainaṃ kīrtir gachaty ā yaśo gachati ya evaṃ veda
sa ud atiṣṭhat sa udīcīṃ diśam anu vy acalat
taṃ śyaitaṃ ca naudhasaṃ ca saptarṣayaś ca somaś ca rājānuvyacalan
śyaitāya ca vai sa naudhasāya ca saptarṣibhyaś ca somāya ca rājña ā vṛścate ya evaṃ vidvāṃsaṃ vrātyam upavadati
śyaitasya ca vai sa naudhasasya ca saptarṣīṇāṃ ca somasya ca rājñaḥ priyaṃ dhāma bhavati ya evaṃ veda
tasyodīcyāṃ diśi vidyut puṃścalī stanayitnur māgadho vijñānaṃ vāso 'har uṣṇīṣaṃ rātrī keśā haritau pravartau kalmalir maṇiḥ
śrutaṃ ca viśrutaṃ ca pariṣkandau mano vipathaṃ mātariśvā ca pavamānaś ca vipathavāhau vātaḥ sārathī reṣmā pratodaḥ kīrtiś ca yaśaś ca puraḥsarau
ainaṃ kīrtir gachaty ā yaśo gachati ya evaṃ veda
sa saṃvatsaram ūrdhvo 'tiṣṭhat taṃ devā abruvan vrātya kiṃ nu tiṣṭhasīti
so 'bravīd āsandīṃ me saṃ bharantv iti
tasmai vrātyāyāsandīṃ sam abharan
tasyā grīṣmaś ca vasantaś ca dvau pādāv āstāṃ śarac ca varṣāś ca dvau
bṛhac ca rathantaraṃ cānūcye āstāṃ yajñāyajñiyaṃ ca vāmadevyaṃ ca tiraścye
ṛcaḥ prāñcas tantavo yajūṃṣi tiryañcaḥ
veda āstaraṇaṃ brahmopabarhaṇam
sāmāsāda udgītho 'paśrayaḥ
tām āsandīṃ vrātya ārohat
tasya devajanāḥ pariṣkandā āsant saṃkalpāḥ prahāyyā viśvāni bhūtāny upasadaḥ
viśvāny evāsya bhūtāny upasado bhavanti ya evaṃ veda
tasmai prācyā diśaḥ
vāsantau māsau goptārāv akurvan bṛhac ca rathantaraṃ cānuṣṭhātārau
vāsantāv enaṃ māsau prācyā diśo gopāyato bṛhac ca rathantaraṃ cānu tiṣṭhato ya evaṃ veda
tasmai dakṣiṇāyā diśaḥ
graiṣmau māsau goptārāv akurvan yajñāyajñiyaṃ ca vāmadevyaṃ cānuṣṭhātārau
graiṣmāv enaṃ māsau dakṣiṇāyā diśo gopāyato yajñāyajñiyaṃ ca vāmadevyaṃ cānu tiṣṭhato ya evaṃ veda
tasmai pratīcyā diśaḥ
vārṣikau māsau goptārāv akurvan vairūpaṃ ca vairājaṃ cānuṣṭhātārau
vārṣikāv enaṃ māsau pratīcyā diśo gopāyato vairūpaṃ ca vairājaṃ cānu tiṣṭhato ya evaṃ veda
tasmā udīcyā diśaḥ
śāradau māsau goptārāv akurvaṃ chyaitaṃ ca naudhasaṃ cānuṣṭhātārau
śāradāv enaṃ māsāv udīcyā diśo gopāyataḥ śyaitaṃ ca naudhasaṃ cānu tiṣṭhato ya evaṃ veda
tasmai dhruvāyā diśaḥ
haimanau māsau goptārāv akurvan bhūmiṃ cāgniṃ cānuṣṭhātārau
haimanāv enaṃ māsau dhruvāyā diśo gopāyato bhūmiś cāgniś cānu tiṣṭhato ya evaṃ veda
tasmā ūrdhvāyā diśaḥ
śaiśirau māsau goptārāv akurvan divaṃ cādityaṃ cānuṣṭhātārau
śaiśirāv enaṃ māsāv ūrdhvāyā diśo gopāyato dyauś cādityaś cānu tiṣṭhato ya evaṃ veda
tasmai prācyā diśo antardeśād bhavam iṣvāsam anuṣṭhātāram akurvan
bhava enam iṣvāsaḥ prācyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti ya evaṃ veda
tasmai dakṣiṇāyā diśo antardeśāc charvam iṣvāsam anuṣṭhātāram akurvan
śarva enam iśvāso dakṣiṇāyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti ya evaṃ veda
tasmai pratīcyā diśo antardeśāt paśupatim iṣvāsam anuṣṭhātāram akurvan
paśupatir enam iṣvāsaḥ pratīcyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti ya evaṃ veda
tasmā udīcyā diśo antardeśād ugraṃ devam iṣvāsam anuṣṭhātāram akurvan
ugra enaṃ deva iṣvāsa udīcyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti ya evaṃ veda
tasmai dhruvāyā diśo antardeśād rudram iṣvāsam anuṣṭhātāram akurvan
rudra enam iṣvāso dhruvāyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti ya evaṃ veda
tasmā ūrdhvāyā diśo antardeśān mahādevam iṣvāsam anuṣṭhātāram akurvan
mahādeva enam iṣvāsa ūrdhvāyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti ya evaṃ veda
tasmai sarvebhyo antardeśebhya īśānam iṣvāsam anuṣṭhātāram akurvan
īśāna enam iṣvāsaḥ sarvebhyo antardeśebhyo 'nuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti ya evaṃ veda
sa dhruvāṃ diśam anu vy acalat
taṃ bhūmiś cāgniś cauṣadhayaś ca vanaspatayaś ca vānaspatyāś ca vīrudhaś cānuvyacalan
bhūmeś ca vai so 'gneś cauṣadhīnāṃ ca vanaspatīnāṃ ca vānaspatyānāṃ ca vīrudhāṃ ca priyaṃ dhāma bhavati ya evaṃ veda
sa ūrdhvāṃ diśam anu vy acalat
tam ṛtaṃ ca satyaṃ ca sūryaś ca candraś ca nakṣatrāṇi cānuvyacalan
ṛtasya ca vai sa satyasya ca sūryasya ca candrasya ca nakṣatrāṇāṃ ca priyaṃ dhāma bhavati ya evaṃ veda
sa uttamāṃ diśam anu vy acalat
tam ṛcaś ca sāmāni ca yajūṃṣi ca brahma cānuvyacalan
ṛcāṃ ca vai sa sāmnāṃ ca yajuṣāṃ ca brahmaṇaś ca priyaṃ dhāma bhavati ya evaṃ veda
sa bṛhatīṃ diśam anu vy acalat
tam itihāsaś ca purāṇaṃ ca gāthāś ca nārāśaṃsīś cānuvyacalan
itihāsasya ca vai sa purāṇasya ca gāthānāṃ ca nārāśaṃsīnāṃ ca priyaṃ dhāma bhavati ya evaṃ veda
sa paramāṃ diśam anu vy acalat
tam āhavanīyaś ca gārhapatyaś ca dakṣiṇāgniś ca yajñaś ca yajamānaś ca paśavaś cānuvyacalan
āhavanīyasya ca vai sa gārhapatyasya ca dakṣiṇāgneś ca yajñasya ca yajamānasya ca paśūnāṃ ca priyaṃ dhāma bhavati ya evaṃ veda
so 'nādiṣṭāṃ diśam anu vy acalat
tam ṛtavaś cārtavāś ca lokāś ca laukyāś ca māsāś cārdhamāsāś cāhorātre cānuvyacalan
ṛtūnāṃ ca vai sa ārtavānāṃ ca lokānāṃ ca laukyānāṃ ca māsānāṃ cārdhamāsānāṃ cāhorātrayoś ca priyaṃ dhāma bhavati ya evaṃ veda
so 'nāvṛttāṃ diśam anu vy acalat tato nāvartsyann amanyata
taṃ ditiś cāditiś ceḍā cendrāṇī cānuvyacalan
diteś ca vai so 'diteś ceḍāyāś cendrāṇyāś ca priyaṃ dhāma bhavati ya evaṃ veda
sa diśo 'nu vy acalat taṃ virāḍ anu vy acalat sarve ca devāḥ sarvāś ca devatāḥ
virājaś ca vai sa sarveṣāṃ ca devānāṃ sarvāsāṃ ca devatānāṃ priyaṃ dhāma bhavati ya evaṃ veda
sa sarvān antardeśān anu vy acalat
taṃ prajāpatiś ca parameṣṭhī ca pitā ca pitāmahaś cānuvyacalan
prajāpateś ca vai sa parameṣṭhinaś ca pituś ca pitāmahasya ca priyaṃ dhāma bhavati ya evaṃ veda
sa mahimā sadrur bhūtvāntaṃ pṛthivyā agachat samudro 'bhavat
taṃ prajāpatiś ca parameṣṭhī ca pitā ca pitāmahaś cāpaś ca śraddhā ca varṣaṃ bhūtvānuvyavartayanta
ainam āpo gachanty ainaṃ śraddhā gachaty ainaṃ varṣaṃ gachati ya evaṃ veda
taṃ śraddhā ca yajñaś ca lokaś cānnaṃ cānnādyaṃ ca bhūtvābhiparyāvartanta
ainaṃ śraddhā gachaty ainaṃ yajño gachaty ainaṃ loko gachaty ainam annaṃ gachaty ainam annādyaṃ gachati ya evaṃ veda
so 'rajyata tato rājanyo 'jāyata
sa viśaḥ sabandhūn annam annādyam abhyudatiṣṭhat
viśāṃ ca vai sa sabandhūnāṃ cānnasya cānnādyasya ca priyaṃ dhāma bhavati ya evaṃ veda
sa viśo 'nu vy acalat
taṃ sabhā ca samitiś ca senā ca surā cānuvyacalan
sabhāyāś ca vai sa samiteś ca senāyāś ca surāyāś ca priyaṃ dhāma bhavati ya evaṃ veda
tad yasyaivaṃ vidvān vrātyo rājño 'tithir gṛhān āgachet
śreyāṃsam enam ātmano mānayet tathā kṣatrāya nā vṛścate tathā rāṣṭrāya nā vṛścate
ato vai brahma ca kṣatraṃ cod atiṣṭhatāṃ te abrūtāṃ kaṃ pra viśāveti
bṛhaspatim eva brahma praviśatv indraṃ kṣatraṃ tathā vā iti
ato vai bṛhaspatim eva brahma prāviśad indraṃ kṣatram
iyaṃ vā u pṛthivī bṛhaspatir dyaur evendraḥ
ayaṃ vā u agnir brahmāsāv ādityaḥ kṣatram
ainaṃ brahma gachati brahmavarcasī bhavati
yaḥ pṛthivīṃ bṛhaspatim agniṃ brahma veda
ainam indriyaṃ gachatīndriyavān bhavati
ya ādityaṃ kṣatraṃ divam indraṃ veda
tad yasyaivaṃ vidvān vrātyo 'tithir gṛhān āgachet
svayam enam abhyudetya brūyād vrātya kvāvātsīr vrātyodakaṃ vrātya tarpayantu vrātya yathā te priyaṃ tathāstu vrātya yathā te vaśas tathāstu vrātya yathā te nikāmas tathāstv iti
yad enam āha vrātya kvāvātsīr iti patha eva tena devayānān ava rundhe
yad enam āha vrātyodakam ity apa eva tenāva rundhe
yad enam āha vrātya tarpayantv iti prāṇam eva tena varṣīyāṃsaṃ kurute
yad enam āha vrātya yathā te priyaṃ tathāstv iti priyam eva tenāva rundhe
ainaṃ priyaṃ gachati priyaḥ priyasya bhavati ya evaṃ veda
yad enam āha vrātya yathā te vaśas tathāstv iti vaśam eva tenāva rundhe
ainaṃ vaśo gachati vaśī vaśināṃ bhavati ya evaṃ veda
yad enam āha vrātya yathā te nikāmas tathāstv iti nikāmam eva tenāva rundhe
ainaṃ nikāmo gachati nikāme nikāmasya bhavati ya evaṃ veda
tad yasyaivaṃ vidvān vrātya uddhṛteṣv agniṣv adhiśrite 'gnihotre 'tithir gṛhān āgachet
svayam enam abhyudetya brūyād vrātyāti sṛja hoṣyāmīti
sa cātisṛjej juhuyān na cātisṛjen na juhuyāt
sa ya evaṃ viduṣā vrātyenātisṛṣṭo juhoti
pra pitṛyāṇaṃ panthāṃ jānāti pra devayānam
na deveṣv ā vṛścate hutam asya bhavati
pary asyāsmiṃl loka āyatanaṃ śiṣyate ya evaṃ viduṣā vrātyenātisṛṣṭo juhoti
atha ya evaṃ viduṣā vrātyenānatisṛṣṭo juhoti
na pitṛyāṇaṃ panthāṃ jānāti na devayānam
ā deveṣu vṛścate ahutam asya bhavati
nāsyāsmiṃl loka āyatanaṃ śiṣyate ya evaṃ viduṣā vrātyenānatisṛṣṭo juhoti
tad yasyaivaṃ vidvān vrātya ekāṃ rātrim atithir gṛhe vasati
ye pṛthivyāṃ puṇyā lokās tān eva tenāva rundhe
tad yasyaivaṃ vidvān vrātyo dvitīyāṃ rātrim atithir gṛhe vasati
ye 'ntarikṣe puṇyā lokās tān eva tenāva rundhe
tad yasyaivaṃ vidvān vrātyas tṛtīyāṃ rātrim atithir gṛhe vasati
ye divi puṇyā lokās tān eva tenāva rundhe
tad yasyaivaṃ vidvān vrātyaś caturthīṃ rātrim atithir gṛhe vasati
ye puṇyānāṃ puṇyā lokās tān eva tenāva rundhe
tad yasyaivaṃ vidvān vrātyo 'parimitā rātrīr atithir gṛhe vasati
ya evāparimitāḥ puṇyā lokās tān eva tenāva rundhe
atha yasyāvrātyo vrātyabruvo nāmabibhraty atithir gṛhān āgachet
karṣed enaṃ na cainaṃ karṣet
asyai devatāyā udakaṃ yācāmīmāṃ devatāṃ vāsaya imām imāṃ devatāṃ pari veveṣmīty enaṃ pari veviṣyāt
tasyām evāsya tad devatāyāṃ hutaṃ bhavati ya evaṃ veda
sa yat prācīṃ diśam anu vyacalan mārutaṃ śardho bhūtvānuvyacalan mano 'nnādaṃ kṛtvā
manasānnādenānnam atti ya evaṃ veda
sa yad dakṣiṇāṃ diśam anu vyacalad indro bhūtvānuvyacalad balam annādaṃ kṛtvā
balenānnādenānnam atti ya evaṃ veda
sa yat pratīcīṃ diśam anu vyacalad varuṇo rājā bhūtvānuvyacalad apo 'nnādīḥ kṛtvā
adbhir annādībhir annam atti ya evaṃ veda
sa yad udīcīṃ diśam anu vyacalat somo rājā bhūtvānuvyacalat saptarṣibhir huta āhutim annādīṃ kṛtvā
āhutyānnādyānnam atti ya evaṃ veda
sa yad dhruvāṃ diśam anu vyacalad viṣṇur bhūtvānuvyacalad virājam annādīṃ kṛtvā
virājānnādyānnam atti ya evaṃ veda
sa yat paśūn anu vyacalad rudro bhūtvānuvyacalad oṣadhīr annādīḥ kṛtvā
oṣadhībhir annādībhir annam atti ya evaṃ veda
sa yat pitṝn anu vyacalad yamo rājā bhūtvānuvyacalat svadhākāram annādaṃ kṛtvā
svadhākāreṇānnādenānnam atti ya evaṃ veda
sa yan manuṣyān anu vyacalad agnir bhūtvānuvyacalat svāhākāram annādaṃ kṛtvā
svāhākāreṇānnādenānnam atti ya evaṃ veda
sa yad ūrdhvāṃ diśam anu vyacalad bṛhaspatir bhūtvānuvyacalad vaṣaṭkāram annādaṃ kṛtvā
vaṣaṭkāreṇānnādenānnam atti ya evaṃ veda
sa yad devān anu vyacalad īśāno bhūtvānuvyacalan manyum annādaṃ kṛtvā
manyunānnādenānnam atti ya evaṃ veda
sa yat prajā anu vyacalat prajāpatir bhūtvānuvyacalat prāṇam annādaṃ kṛtvā
prāṇenānnādenānnam atti ya evaṃ veda
sa yat sarvān antardeśān anu vyacalat parameṣṭhī bhūtvānuvyacalad brahmānnādaṃ kṛtvā
brahmaṇānnādenānnam atti ya evaṃ veda
tasya vrātyasya
sapta prāṇāḥ saptāpānāḥ sapta vyānāḥ
yo 'sya prathamaḥ prāṇa ūrdhvo nāmāyaṃ so agniḥ
yo 'sya dvitīyaḥ prāṇaḥ prauḍho nāmāsau sa ādityaḥ
yo 'sya tṛtīyaḥ prāṇo 'bhyūḍho nāmāsau sa candramāḥ
yo 'sya caturthaḥ prāṇo vibhūr nāmāyaṃ sa pavamānaḥ
yo 'sya pañcamaḥ prāṇo yonir nāma tā imā āpaḥ
yo 'sya ṣaṣṭhaḥ prāṇaḥ priyo nāma ta ime paśavaḥ
yo 'sya saptamaḥ prāṇo 'parimito nāma tā imāḥ prajāḥ
yo 'sya prathamo 'pānaḥ sā paurṇamāsī
yo 'sya dvitīyo 'pānaḥ sāṣṭakā
yo 'sya tṛtīyo 'pānaḥ sāmāvāsyā
yo 'sya caturtho 'pānaḥ sā śraddhā
yo 'sya pañcamo 'pānaḥ sā dīkṣā
yo 'sya ṣaṣṭho 'pānaḥ sa yajñaḥ
yo 'sya saptamo 'pānas tā imā dakṣiṇāḥ
yo 'sya prathamo vyānaḥ seyaṃ bhūmiḥ
yo 'sya dvitīyo vyānas tad antarikṣam
yo 'sya tṛtīyo vyānaḥ sā dyauḥ
yo 'sya caturtho vyānas tāni nakṣatrāṇi
yo 'sya pañcamo vyānas ta ṛtavaḥ
yo 'sya ṣaṣṭho vyānas ta ārtavāḥ
yo 'sya saptamo vyānaḥ sa saṃvatsaraḥ
samānam arthaṃ pari yanti devāḥ saṃvatsaraṃ vā etad ṛtavo 'nupariyanti vrātyaṃ ca
yad ādityam abhisaṃviśanty amāvāsyāṃ caiva tat paurṇamāsīṃ ca
ekaṃ tad eṣām amṛtatvam ity āhutir eva
tasya vrātyasya
yad asya dakṣiṇam akṣy asau sa ādityo yad asya savyam akṣy asau sa candramāḥ
yo 'sya dakṣiṇaḥ karṇo 'yaṃ so agnir yo 'sya savyaḥ karṇo 'yaṃ sa pavamānaḥ
ahorātre nāsike ditiś cāditiś ca śīrṣakapāle saṃvatsaraḥ śiraḥ
ahnā pratyaṅ vrātyo rātryā prāṅ namo vrātyāya
atisṛṣṭo apāṃ vṛṣabho 'tisṛṣṭā agnayo divyāḥ
rujan parirujan mṛṇan pramṛṇan
mroko manohā khano nirdāha ātmadūṣis tanūdūṣiḥ
idaṃ tam ati sṛjāmi taṃ mābhyavanikṣi
tena tam abhyatisṛjāmo yo 'smān dveṣṭi yaṃ vayaṃ dviṣmaḥ
apām agram asi samudraṃ vo 'bhyavasṛjāmi
yo 'psv agnir ati taṃ sṛjāmi mrokaṃ khaniṃ tanūdūṣim
yo va āpo 'gnir āviveśa sa eṣa yad vo ghoraṃ tad etat
indrasya va indriyeṇābhi ṣiñcet
ariprā āpo apa ripram asmat
prāsmad eno vahantu pra duṣvapnyaṃ vahantu
śivena mā cakṣuṣā paśyatāpaḥ śivayā tanvopa spṛśata tvacaṃ me
śivān agnīn apsuṣado havāmahe mayi kṣatraṃ varca ā dhatta devīḥ
nir durarmaṇya ūrjā madhumatī vāk
madhumatī stha madhumatīṃ vācam udeyam
upahūto me gopāḥ upahūto gopīthaḥ
suśrutau karṇau bhadraśrutau karṇau bhadraṃ ślokaṃ śrūyāsam
suśrutiś ca mopaśrutiś ca mā hāsiṣṭāṃ sauparṇaṃ cakṣur ajasraṃ jyotiḥ
ṛṣīṇāṃ prastaro 'si namo 'stu daivāya prastarāya
mūrdhāhaṃ rayīṇāṃ mūrdhā samānānāṃ bhūyāsam
rujaś ca mā venaś ca mā hāsiṣṭāṃ mūrdhā ca mā vidharmā ca mā hāsiṣṭām
urvaś ca mā camasaś ca mā hāsiṣṭāṃ dhartā ca mā dharuṇaś ca mā hāsiṣṭām
vimokaś ca mārdrapaviś ca mā hāsiṣṭām ārdradānuś ca mā mātariśvā ca mā hāsiṣṭām
bṛhaspatir ma ātmā nṛmaṇā nāma hṛdyaḥ
asaṃtāpaṃ me hṛdayam urvī gavyūtiḥ samudro asmi vidharmaṇā
nābhir ahaṃ rayīṇāṃ nābhiḥ samānānāṃ bhūyāsam
svāsad asi sūṣā amṛto martyeśv ā
mā māṃ prāṇo hāsīn mo apāno 'vahāya parā gāt
sūryo māhnaḥ pātv agniḥ pṛthivyā vāyur antarikṣād yamo manuṣyebhyaḥ sarasvatī pārthivebhyaḥ
prāṇāpanau mā mā hāsiṣṭam mā jane pra meṣi
svasty adyoṣaso doṣasaś ca sarva āpaḥ sarvagaṇo aśīya
śakvarī stha paśavo mopa stheṣur mitrāvaruṇau me prāṇāpānāv agnir me dakṣaṃ dadhātu
vidma te svapna janitraṃ grāhyāḥ putro 'si yamasya karaṇaḥ
antako 'si mṛtyur asi
taṃ tvā svapna tathā saṃ vidma sa naḥ svapna duṣvapnyāt pāhi
vidma te svapna janitraṃ nirṛtyāḥ putro 'si yamasya karaṇaḥ
vidma te svapna janitraṃ abhūtyāḥ putro 'si yamasya
vidma te svapna janitraṃ nirbhūtyāḥ putro 'si
vidma te svapna janitraṃ parābhūtyāḥ putro 'si
vidma te svapna janitraṃ devajāmīnāṃ putro 'si yamasya karaṇaḥ
antako 'si mṛtyur asi
taṃ tvā svapna tathā saṃ vidma sa naḥ svapna duṣvapnyāt pāhi
ajaiṣmādyāsanām adyāmūm anāgaso vayam
uṣo yasmād duṣvapnyād abhaiṣmāpa tad uchatu
dviṣate tat parā vaha śapate tat parā vaha
yaṃ dviṣmo yaś ca no dveṣṭi tasmā enad gamayāmaḥ
uṣā devī vācā saṃvidānā vāg devy uṣasā saṃvidānā
uṣas patir vācas patinā saṃvidāno vācas patinā saṃvidānaḥ
te 'muṣmai parā vahantv arāyān durṇāmnaḥ sadānvāḥ
kumbhīkāḥ dūṣīkāḥ pīyakān
jāgradduṣvapnyaṃ svapneduṣvapnyam
anāgamiṣyato varān avitteḥ saṃkalpān amucyā druhaḥ pāśān
tad amuṣmā agne devāḥ parā vahantu vaghrir yathāsad vithuro na sādhuḥ
tenainaṃ vidhyāmy abhūtyainaṃ vidhyāmi nirbhūtyainaṃ vidhyāmi parābhūtyainaṃ vidhyāmi grāhyainaṃ vidhyāmi tamasainaṃ vidhyāmi
devānām enaṃ ghoraiḥ krūraiḥ praiṣair abhipreṣyāmi
vaiśvānarasyainaṃ daṃṣṭrayor api dadhāmi
evānevāva sā garat
yo 'smān dveṣṭi tam ātmā dveṣṭu yaṃ vayaṃ dviṣmaḥ sa ātmānaṃ dveṣṭu
nir dviṣantaṃ divo niḥ pṛthivyā nir antarikṣād bhajāma
suyāmaṃś cākṣuṣa
idam aham āmuṣyāyaṇe 'muṣyāḥ putre duṣvapnyaṃ mṛje
yad adoado abhyagachaṃ yad doṣā yat pūrvāṃ rātrim
yaj jāgrad yat supto yad divā yan naktam
yad aharahar abhigachāmi tasmād enam ava daye
taṃ jahi tena mandasva tasya pṛṣṭīr api śṛṇīhi
sa mā jīvīt taṃ prāṇo jahātu
jitam asmākam udbhinnam asmākam ṛtam asmākaṃ tejas asmākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa nirṛtyāḥ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
so 'bhūtyāḥ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa nirbhūtyāḥ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa parābhūtyāḥ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa devajāmīnāṃ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa bṛhaspateḥ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa prajāpateḥ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa ṛṣīṇāṃ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa ārṣeyāṇāṃ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
so 'ṅgirasāṃ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa āṅgirasānāṃ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
so 'tharvaṇām pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa ātharvaṇānāṃ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa vanaspatīṇāṃ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa vānaspatyānāṃ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa ṛtūnāṃ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa ārtavānāṃ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa māsānāṃ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
so 'rdhamāsānāṃ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
so 'horātrayoḥ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
so 'hnoḥ saṃyatoḥ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa dyāvāpṛthivyoḥ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa indrāgnyoḥ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa mitrāvaruṇayoḥ pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ
sa rājño varuṇasya pāśān mā moci
jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam
jitam asmākam udbhinnam asmākam abhy aṣṭhāṃ viśvāḥ pṛtanā arātīḥ
tad agnir āha tad u soma āha pūṣā mā dhāt sukṛtasya loke
aganma svaḥ svar aganma saṃ sūryasya jyotiṣāganma
vasyobhūyāya vasumān yajño vasu vaṃsiṣīya vasumān bhūyāsaṃ vasu mayi dhehi
viṣāsahiṃ sahamānaṃ sāsahānaṃ sahīyāṃsam
sahamānaṃ sahojitaṃ svarjitaṃ gojitaṃ saṃdhanājitam
īḍyaṃ nāma hva indram āyuṣmān bhūyāsam
viṣāsahiṃ sahamānaṃ sāsahānaṃ sahīyāṃsam
sahamānaṃ sahojitaṃ svarjitaṃ gojitaṃ saṃdhanājitam
īḍyaṃ nāma hva indram priyo devānāṃ bhūyāsam
viṣāsahiṃ sahamānaṃ sāsahānaṃ sahīyāṃsam
sahamānaṃ sahojitaṃ svarjitaṃ gojitaṃ saṃdhanājitam
īḍyaṃ nāma hva indram priyaḥ prajānāṃ bhūyāsam
viṣāsahiṃ sahamānaṃ sāsahānaṃ sahīyāṃsam
sahamānaṃ sahojitaṃ svarjitaṃ gojitaṃ saṃdhanājitam
īḍyaṃ nāma hva indram priyaḥ paśūnāṃ bhūyāsam
viṣāsahiṃ sahamānaṃ sāsahānaṃ sahīyāṃsam
sahamānaṃ sahojitaṃ svarjitaṃ gojitaṃ saṃdhanājitam
īḍyaṃ nāma hva indram priyaḥ samānānāṃ bhūyāsam
ud ihy ud ihi sūrya varcasā mābhyudihi
dviṣaṃś ca mahyaṃ radhyatu mā cāhaṃ dviṣate radhaṃ taved viṣṇo bahūdhā vīryāni
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
ud ihy ud ihi sūrya varcasā mābhyudihi
āṃś ca paśyāmi yāṃś ca na teṣu mā sumatiṃ kṛdhi taved viṣṇo bahūdhā vīryāni
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
mā tvā dabhant salile apsv antar ye pāśina upatiṣṭhanty atra
hitvāśastiṃ divam ārukṣa etāṃ sa no mṛḍa sumatau te syāma taved viṣṇo bahūdhā vīryāni
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
tvaṃ na indra mahate saubhagāyādabdhebhiḥ pari pāhy aktubhis taved viṣṇo bahūdhā vīryāni
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
tvaṃ na indrotibhiḥ śivābhiḥ śaṃtamo bhava
ārohaṃs tridivaṃ divo gṛṇānaḥ somapītaye priyadhāmā svastaye taved viṣṇo bahūdhā vīryāni
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
tvam indrāsi viśvajit sarvavit puruhūtas tvam indra
tvam indremaṃ suhavaṃ stomam erayasva sa no mṛḍa sumatau te syāma taved viṣṇo bahūdhā vīryāṇi
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
adabdho divi pṛthivyām utāsi na ta āpur mahimānam antarikṣe
adabdhena brahmaṇā vāvṛdhānaḥ sa tvaṃ na indra divi saṃ charma yacha taved viṣṇo bahūdhā vīryāṇi
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
yā ta indra tanūr apsu yā pṛthivyāṃ yāntar agnau yā te indra pavamāne svarvidi
yayendra tanvā 'ntarikṣaṃ vyāpitha tayā na indra tanvā śarma yacha taved viṣṇo bahūdhā vīryāṇi
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
tvām indra brahmaṇā vardhayantaḥ sattraṃ ni ṣedur ṛṣayo nādhamānās taved viṣṇo bahūdhā vīryāṇi
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
tvaṃ tṛtaṃ tvaṃ pary eṣy utsaṃ sahasradhāraṃ vidathaṃ svarvidaṃ taved viṣṇo bahūdhā vīryāṇi
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
tvaṃ rakṣase pradiśaś catasras tvaṃ śociṣā nabhasī vi bhāsi
tvam imā viśvā bhuvanānu tiṣṭhasa ṛtasya panthām anv eṣi vidvāṃs taved viṣṇo bahūdhā vīryāṇi
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
pañcabhiḥ parāṅ tapasy ekayārvāṅ aśastim eṣi sudine bādhamānas taved viṣṇo bahūdhā vīryāṇi
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
tvam indras tvam mahendras tvaṃ lokas tvaṃ prajāpatiḥ
tubhyaṃ yajño vi tāyate tubhyaṃ juhvati juhvatas taved viṣṇo bahūdhā vīryāṇi
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
asati sat pratiṣṭhitaṃ sati bhūtaṃ pratiṣṭhitam
bhūtam ha bhavya āhitaṃ bhavyaṃ bhūte pratiṣṭhitaṃ taved viṣṇo bahūdhā vīryāṇi
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
śukro 'si bhrājo 'si
sa yathā tvaṃ bhrājatā bhrājo 'sy evāhaṃ bhrājatā bhrājyāsam
rucir asi roco 'si
sa yathā tvaṃ rucyā roco 'sy evāhaṃ paśubhiś ca brāhmaṇavarcasena ca ruciṣīya
udyate nama udāyate nama uditāya namaḥ
virāje namaḥ svarāje namaḥ samrāje namaḥ
astaṃyate namo 'stameṣyate namo 'stamitāya namaḥ
virāje namaḥ svarāje namaḥ samrāje namaḥ
ud agād ayam ādityo viśvena tapasā saha
sapatnān mahyaṃ randhayan mā cāhaṃ dviṣate radhaṃ taved viṣṇo bahūdhā vīryāṇi
tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman
āditya nāvam ārukṣaḥ śatāritrāṃ svastaye
ahar māty apīparo rātriṃ satrāti pāraya
sūrya nāvam ārukṣaḥ śatāritrāṃ svastaye
rātriṃ māty apīparo 'haḥ satrāti pāraya
prajāpater āvṛto brahmaṇā varmaṇāhaṃ kaśyapasya jyotiṣā varcasā ca
jaradaṣṭiḥ kṛtavīryo vihāyāḥ sahasrāyuḥ sukṛtaś careyam
parivṛto brahmaṇā varmaṇāham kaśyapasya jyotiṣā varcasā ca
mā mā prāpann iṣavo daivyā yā mā mānuṣīr avasṛṣṭāḥ vadhāya
ṛtena gupta ṛtubhiś ca sarvair bhūtena gupto bhavyena cāham
mā mā prāpat pāpmā mota mṛtyur antar dadhe 'haṃ salilena vācaḥ
agnir mā goptā pari pātu viśvataḥ udyant sūryo nudatāṃ mṛtyupāśān
vyuchantīr uṣasaḥ parvatā dhruvāḥ sahasraṃ prāṇā mayy ā yatantām
o cit sakhāyaṃ sakhyā vavṛtyāṃ tiraḥ puru cid arṇavaṃ jaganvān
pitur napātam ā dadhīta vedhā adhi kṣami prataraṃ dīdhyānaḥ
na te sakhā sakhyaṃ vaṣṭy etat salakṣmā yad viṣurūpā bhavati
mahas putrāso asurasya vīrā divo dhartāra urviyā pari khyan
uśanti ghā te amṛtāsa etad ekasya cit tyajasaṃ martyasya
ni te mano manasi dhāyy asme janyuḥ patis tanvam ā viviṣyāḥ
na yat purā cakṛmā kad dha nūnam ṛtaṃ vadanto anṛtaṃ rapema
gandharvo apsv apyā ca yoṣā sā nau nābhiḥ paramaṃ jāmi tan nau
garbhe nu nau janitā dampatī kar devas tvaṣṭā savitā viśvarūpaḥ
nakir asya pra minanti vratāni veda nāv asya pṛthivī uta dyauḥ
ko adya yuṅkte dhuri gā ṛtasya śimīvato bhāmino durhṛṇāyūn
āsanniṣūn hṛtsvaso mayobhūn ya eṣāṃ bhṛtyām ṛṇadhat sa jīvāt
ko asya veda prathamasyāhnaḥ ka īṃ dadarśa ka iha pra vocat
bṛhan mitrasya varuṇasya dhāma kad u brava āhano vīcyā nṝn
yamasya mā yamyaṃ kāma āgant samāne yonau sahaśeyyāya
jāyeva patye tanvaṃ riricyāṃ vi cid vṛheva rathyeva cakrā
na tiṣṭhanti na ni miṣanty ete devānāṃ spaśa iha ye caranti
anyena mad āhano yāhi tūyaṃ tena vi vṛha rathyeva cakrā
rātrībhir asmā ahabhir daśasyet sūryasya cakṣur muhur un mimīyāt
divā pṛthivyā mithunā sabandhū yamīr yamasya vivṛhād ajāmi
ā ghā tā gachān uttarā yugāni yatra jāmayaḥ kṛṇavann ajāmi
upa barbṛhi vṛṣabhāya bāhum anyam ichasva subhage patiṃ mat
kiṃ bhrātāsad yad anāthaṃ bhavāti kim u svasā yan nirṛtir nigachāt
kāmamūtā bahv etad rapāmi tanvā me tanvaṃ saṃ pipṛgdhi
na te nāthaṃ yamy atrāham asmi na te tanūṃ tanvā sam papṛcyām
anyena mat pramudaḥ kalpayasva na te bhrātā subhage vaṣṭy etat
na vā u te tanūṃ tanvā saṃ pipṛcyāṃ pāpam āhur yaḥ svasāraṃ nigachāt
asaṃyad etan manaso hṛdo me bhrātā svasuḥ śayane yac chayīya
bato batāsi yama naiva te mano hṛdayaṃ cāvidām ā
anyā kila tvāṃ kakṣyeva yuktaṃ pari ṣvajātau libujeva vṛkṣam
anyam ū ṣu yamy anya u tvāṃ pari ṣvajātau libujeva vṛkṣam
tasya vā tvaṃ mana ichā sa vā tavādhā kṛṇuṣva saṃvidaṃ subhadrām
trīṇi chandāṃsi kavayo vi yetire pururūpaṃ darśataṃ viśvacakṣaṇam
āpo vātā oṣadhayas tāny ekasmin bhuvana ārpitāni
vṛṣā vṛṣṇe duduhe dohasā divaḥ payāṃsi yahvo aditer adābhyaḥ
viśvaṃ sa veda varuṇo yathā dhiyā sa yajñiyo yajati yajñiyāṃ ṛtūn
rapad gandharvīr apyā ca yoṣaṇā nadasya nāde pari pātu no manaḥ
iṣṭasya madhye aditir ni dhātu no bhrātā no jyeṣṭhaḥ prathamo vi vocati
so cit nu bhadrā kṣumatī yaśasvaty uṣā uvāsa manave svarvatī
yad īm uśantam uśatām anu kratum agniṃ hotāraṃ vidathāya jījanan
adha tyaṃ drapsaṃ vibhvaṃ vicakṣanaṃ vir ābharad iṣiraḥ śyeno adhvare
yadī viśo vṛṇate dasmam āryā agniṃ hotāram adha dhīr ajāyata
sadāsi raṇvo yavaseva puṣyate hotrābhir agne manuṣaḥ svadhvaraḥ
viprasya vā yac chaśamāna ukthyo vājaṃ sasavāṃ upayāsi bhūribhiḥ
ud īraya pitarā jāra ā bhagam iyakṣati haryato hṛtta iṣyati
vivakti vahniḥ svapasyate makhas taviṣyate asuro vepate matī
yas te agne sumatiṃ marto akhyat sahasaḥ sūno ati sa pra śṛṇve
iṣaṃ dadhāno vahamāno aśvair ā sa dyumāṃ amavān bhūṣati dyūn
śrudhī no agne sadane sadhasthe yukṣvā ratham amṛtasya dravitnum
ā no vaha rodasī devaputre mākir devānām apa bhūr iha syāḥ
yad agna eṣā samitir bhavāti devī deveṣu yajatā yajatra
ratnā ca yad vibhajāsi svadhāvo bhāgaṃ no atra vasumantaṃ vītāt
anv agnir uṣasām agram akhyad anv ahāni prathamo jātavedāḥ
anu sūrya uṣaso anu raśmīn dyāvāpṛthivī ā viveśa
praty agnir uṣasām agram akhyat praty ahāni prathamo jātavedāḥ
prati sūryasya purudhā ca raśmīn prati dyāvāpṛthivī ā tatāna
dyāvā ha kṣāmā prathame ṛtenābhiśrāve bhavataḥ satyavācā
devo yan martān yajathāya kṛṇvant sīdad dhotā pratyaṅ svam asuṃ yan
devo devān paribhūr ṛtena vahā no havyaṃ prathamaś cikitvān
dhūmaketuḥ samidhā bhāṛjīko mandro hotā nityo vācā yajīyān
arcāmi vāṃ vardhāyāpo ghṛtasnū dyāvābhūmī śṛṇutaṃ rodasī me
ahā yad devā asunītim āyan madhvā no atra pitarā śiśītām
svāvṛg devasyāmṛtaṃ yadī gor ato jātāso dhārayanta urvī
viśve devā anu tat te yajur gur duhe yad enī divyaṃ ghṛtam vāḥ
kiṃ svin no rājā jagṛhe kad asyāti vrataṃ cakṛmā ko vi veda
mitras cid dhi ṣmā juhurāṇo devāṃ chloko na yātām api vājo asti
durmantv atrāmṛtasya nāma salakṣmā yad viṣurūpā bhavāti
yamasya yo manavate sumantv agne tam ṛṣva pāhy aprayuchan
yasmin devā vidathe mādayante vivasvataḥ sadane dhārayante
sūrye jyotir adadhur māsy aktūn pari dyotaniṃ carato ajasrā
yasmin devā manmani saṃcaranty apīcye na vayam asya vidma
mitro no atrāditir anāgānt savitā devo varuṇāya vocat
sakhāya ā śiṣāmahe brahmendrāya vajriṇe
stuṣa ū ṣu nṛtamāya dhṛṣṇave
śavasā hy asi śruto vṛtrahatyena vṛtrahā
maghair maghono ati śūra dāśasi
stego na kṣām aty eṣi pṛthivīṃ mahī no vātā iha vāntu bhūmau
mitro no atra varuṇo yujamāno agnir vane na vy asṛṣṭa śokam
stuhi śrutaṃ gartasadaṃ janānāṃ rājānaṃ bhīmam upahatnum ugram
mṛḍā jaritre rudra stavāno anyam asmat te ni vapantu senyam
sarasvatīṃ devayanto havante sarasvatīm adhvare tāyamāne
sarasvatīṃ sukṛto havante sarasvatī dāśuṣe vāryaṃ dāt
sarasvatīṃ pitaro havante dakṣinā yajñam abhinakṣamāṇāḥ
āsadyāsmin barhiṣi mādayadhvam anamīvā iṣa ā dhehy asme
sarasvati yā sarathaṃ yayāthokthaiḥ svadhābhir devi pitṛbhir madantī
sahasrārgham iḍo atra bhāgaṃ rāyas poṣaṃ yajamānāya dhehi
ud īratām avara ut parāsa un madhyamāḥ pitaraḥ somyāsaḥ
asuṃ ya īyur avṛkā ṛtajñās te no 'vantu pitaro haveṣu
āhaṃ pitṝnt suvidatrāṃ avitsi napātaṃ ca vikramaṇaṃ ca viṣṇoḥ
barhiṣado ye svadhayā sutasya bhajanta pitvas ta ihāgamiṣṭhāḥ
idaṃ pitṛbhyo namo astv adya ye pūrvāso ye aparāsa īyuḥ
ye pārthive rajasy ā niṣaktā ye vā nūnaṃ suvṛjanāsu dikṣu
mātalī kavyair yamo aṅgirobhir bṛhaspatir ṛkvabhir vāvṛdhānaḥ
yāṃś ca devā vāvṛdhur ye ca devāṃs te no 'vantu pitaro haveṣu
svāduṣ kilāyaṃ madhumāṃ utāyaṃ tīvraḥ kilāyaṃ rasavāṃ utāyam
uto nv asya papivāṃsam indraṃ na kaś cana sahata āhaveṣu
pareyivāṃsaṃ pravato mahīr iti bahubhyaḥ panthām anupaspaśānam
vaivasvataṃ saṃgamanaṃ janānāṃ yamaṃ rājānaṃ haviṣā saparyata
yamo no gātuṃ prathamo viveda naiṣā gavyūtir apabhartavā u
yatrā naḥ pūrve pitaraḥ paretā enā jajñānāḥ pathyā anu svāḥ
barhiṣadaḥ pitara ūty arvāg imā vo havyā cakṛmā juṣadhvam
ta ā gatāvasā śaṃtamenādhā naḥ śaṃ yor arapo dadhāta
ācyā jānu dakṣiṇato niṣadyedaṃ no havir abhi gṛṇantu viśve
mā hiṃsiṣṭa pitaraḥ kena cin no yad va āgaḥ puruṣatā karāma
tvaṣṭā duhitre vahatuṃ kṛṇoti tenedaṃ viśvaṃ bhuvanaṃ sam eti
yamasya mātā paryuhyamānā maho jāyā vivasvato nanāśa
prehi prehi pathibhiḥ pūryāṇair yenā te pūrve pitaraḥ paretāḥ
ubhā rājānau svadhayā madantau yamaṃ paśyāsi varuṇaṃ ca devam
apeta vīta vi ca sarpatāto 'smā etaṃ pitaro lokam akran
ahobhir adbhir aktubhir vyaktaṃ yamo dadāty avasānam asmai
uśantas tvedhīmahy uśantaḥ sam idhīmahi
uśann uśata ā vaha pitṝn haviṣe attave
dyumantas tvedhīmahi dyumantaḥ sam idhīmahi
dyumān dyumata ā vaha pitṝn haviṣe attave
aṅgiraso naḥ pitaro navagvā atharvāṇo bhṛgavaḥ somyāsaḥ
teṣāṃ vayaṃ sumatau yajñiyānām api bhadre saumanase syāma
aṅgirobhir yajñiyair ā gahīha yama vairūpair iha mādayasva
vivasvantaṃ huve yaḥ pitā te 'smin barhiṣy ā niṣadya
imaṃ yama prastaram ā hi rohāṅgirobhiḥ pitṛbhiḥ saṃvidānaḥ
ā tvā mantrāḥ kaviśastā vahantv enā rājan haviṣo mādayasva
ita eta udāruhan divas pṛṣṭhānv āruhan
pra bhūrjayo yathā pathā dyām aṅgiraso yayuḥ
yamāya somaḥ pavate yamāya kriyate haviḥ
yamaṃ ha yajño gachaty agnidūto araṃkṛtaḥ
yamāya madhumattamaṃ juhotā pra ca tiṣṭhata
idaṃ nama ṛṣibhyaḥ pūrvajebhyaḥ pūrvebhyaḥ pathikṛdbhyaḥ
yamāya ghṛtavat payo rājñe havir juhotana
sa no jīveṣv ā yamed dīrgham āyuḥ pra jīvase
mainam agne vi daho mābhi śūśuco māsya tvacaṃ cikṣipo mā śarīram
śṛtaṃ yadā karasi jātavedo 'them enaṃ pra hiṇutāt pitṝṃr upa
yadā śṛtaṃ kṛṇavo jātavedo 'themam enaṃ pari dattāt pitṛbhyaḥ
yado gachāty asunītim etām atha devānāṃ vaśanīr bhavāti
trikadrukebhiḥ pavate ṣaḍ urvīr ekam id bṛhat
triṣṭub gāyatrī chandāṃsi sarvā tā yama ārpitā
sūryaṃ cakṣuṣā gacha vātam ātmanā divaṃ ca gacha pṛthivīṃ ca dharmabhiḥ
apo vā gacha yadi tatra te hitam oṣadhīṣu prati tiṣṭhā śarīraiḥ
ajo bhāgas tapasas taṃ tapasva taṃ te śocis tapatu taṃ te arciḥ
yās te śivās tanvo jātavedas tābhir vahainaṃ sukṛtām u lokam
yās te śocayo raṃhayo jātavedo yābhir āpṛṇāsi divam antarikṣam
ajaṃ yantam anu tāḥ sam ṛṇvatām athetarābhiḥ śivatamābhiḥ śṛtaṃ kṛdhi
ava sṛja punar agne pitṛbhyo yas ta āhutaś carati svadhāvān
āyur vasāna upa yātu śeṣaḥ saṃ gachatāṃ tanvā suvarcāḥ
ati drava śvānau sārameyau caturakṣau śabalau sādhunā pathā
adhā pitṝnt suvidatrāṃ apīhi yamena ye sadhamādaṃ madanti
yau te śvānau yama rakṣitārau caturakṣau pathiṣadī nṛcakṣasā
tābhyāṃ rājan pari dhehy enaṃ svasty asmā anamīvaṃ ca dhehi
urūṇasāv asutṛpāv udumbalau yamasya dūtau carato janāṃ anu
tāv asmabhyaṃ dṛśaye sūryāya punar dātām asum adyeha bhadram
soma ekebhyaḥ pavate ghṛtam eka upāsate
yebhyo madhu pradhāvati tāṃś cid evāpi gachatāt
ye cit pūrva ṛtasātā ṛtajātā ṛtāvṛdhaḥ
ṛṣīn tapasvato yama tapojāṃ api gachatāt
tapasā ye anādhṛṣyās tapasā ye svar yayuḥ
tapo ye cakrire mahas tāṃś cid evāpi gachatāt
ye yudhyante pradhaneṣu śūrāso ye svar tanūtyajaḥ
ye vā sahasradakṣiṇās tāṃ cid evāpi gachatāt
sahasraṇīthāḥ kavayo ye gopāyanti sūryam
ṛṣīn tapasvato yama tapojāṃ api gachatāt
syonāsmai bhava pṛthivy anṛkṣarā niveśanī
yachāsmai śarma saprathāḥ
asaṃbādhe pṛthivyā urau loke ni dhīyasva
svadhā yāś cakṛṣe jīvan tās te santu madhuścutaḥ
hvayāmi te manasā mana ihemān gṛhām upa jujuṣāṇa ehi
saṃ gachasva pitṛbhiḥ saṃ yamena syonās tvā vātā upa vāntu śagmāḥ
ut tvā vahantu maruta udavāhā udaprutaḥ
ajena kṛṇvantaḥ śītaṃ varṣeṇokṣantu bāl iti
ud ahvam āyur āyuṣe kratve dakṣāya jīvase
svān gachatu te mano adhā pitṝṃr upa drava
mā te mano māsor māṅgānāṃ mā rasasya te
mā te hāsta tanvaḥ kiṃ caneha
mā tvā vṛkṣaḥ saṃ bādhiṣṭa mā devī pṛthivī mahī
lokaṃ pitṛṣu vittvaidhasva yamarājasu
yat te aṅgam atihitaṃ parācair apānaḥ prāṇo ya u vā te paretaḥ
tat te saṃgatya pitaraḥ sanīḍā ghāsād ghāsaṃ punar ā veśayantu
apemaṃ jīvā arudhan gṛhebhyas taṃ nir vahata pari grāmād itaḥ
mṛtyur yamasyāsīd dūtaḥ pracetā asūn pitṛbhyo gamayāṃ cakāra
ye dasyavaḥ pitṛṣu praviṣṭā jñātimukhā ahutādaś caranti
parāpuro nipuro ye bharanty agniṣ ṭān asmāt pra dhamāti yajñāt
saṃ viśantv iha pitaraḥ svā naḥ syonaṃ kṛṇvantaḥ pratiranta āyuḥ
tebhyaḥ śakema haviṣā nakṣamāṇā jyog jīvantaḥ śaradaḥ purūcīḥ
yāṃ te dhenuṃ nipṛṇāmi yam u kṣīra odanam
tenā janasyāso bhartā yo 'trāsad ajīvanaḥ
aśvāvatīṃ pra tara yā suśevā rkṣākaṃ vā prataraṃ navīyaḥ
yas tvā jaghāna vadhyaḥ so astu mā so anyad vidata bhāgadheyam
yamaḥ paro 'varo vivasvān tataḥ paraṃ nāti paśyāmi kiṃ cana
yame adhvaro adhi me niviṣṭo bhuvo vivasvān anvātatāna
apāgūhann amṛtāṃ martyebhyaḥ kṛtvā savarṇām adadhur vivasvate
utāśvināv abharad yat tad āsīd ajahād u dvā mithunā saraṇyūḥ
ye nikhātā ye paroptā ye dagdhā ye coddhitāḥ
sarvāṃs tān agna ā vaha pitṝn haviṣe attave
ye agnidagdhā ye anagnidagdhā madhye divaḥ svadhayā mādayante
tvaṃ tān vettha yadi te jātavedaḥ svadhayā yajñaṃ svadhitiṃ juṣantām
śaṃ tapa māti tapo agne mā tanvaṃ tapaḥ
vaṇeṣu śuṣmo astu te pṛthivyām astu yad dharaḥ
dadāmy asmā avasānam etad ya eṣa āgan mama ced abhūd iha
yamaś cikitvān praty etad āha mamaiṣa rāya upa tiṣṭhatām iha
imāṃ mātrāṃ mimīmahe yathāparaṃ na māsātai
śate śaratsu no purā
premāṃ mātrāṃ mimīmahe yathāparaṃ na māsātai
śate śaratsu no purā
apemāṃ mātrāṃ mimīmahe yathāparaṃ na māsātai
śate śaratsu no purā
vīmāṃ mātrāṃ mimīmahe yathāparaṃ na māsātai
śate śaratsu no purā
nir imāṃ mātrāṃ mimīmahe yathāparaṃ na māsātai
śate śaratsu no purā
ud imāṃ mātrāṃ mimīmahe yathāparaṃ na māsātai
śate śaratsu no purā
sam imāṃ mātrāṃ mimīmahe yathāparaṃ na māsātai
śate śaratsu no purā
amāsi mātrāṃ svar agām āyuṣmān bhūyāsam
yathāparaṃ na māsātai śate śaratsu no purā
prāṇo apāno vyāna āyuś cakṣur dṛśaye sūryāya
aparipareṇa pathā yamarājñaḥ pitṝn gacha
ye agravaḥ śaśamānāḥ pareyur hitvā dveṣāṃsy anapatyavantaḥ
te dyām udityāvidanta lokaṃ nākasya pṛṣṭhe adhi dīdhyānāḥ
udanvatī dyaur avamā pīlumatīti madhyamā
tṛtīyā ha pradyaur iti yasyāṃ pitara āsate
ye na pituḥ pitaro ye pitāmahā ya āviviśur urv antarikṣam
ya ākṣiyanti pṛthivīm uta dyāṃ tebhyaḥ pitṛbhyo namasā vidhema
idam id vā u nāparaṃ divi paśyasi sūryam
mātā putraṃ yathā sicābhy enaṃ bhūma ūrṇuhi
idam id vā u nāparaṃ jarasy anyad ito 'param
jāyā patim iva vāsasābhy enaṃ bhūma ūrṇuhi
abhi tvorṇomi pṛthivyā mātur vastreṇa bhadrayā
jīveṣu bhadraṃ tan mayi svadhā pitṛṣu sā tvayi
agnīṣomā pathikṛtā syonaṃ devebhyo ratnaṃ dadhathur vi lokam
upa preṣyantaṃ pūṣaṇaṃ yo vahāty añjoyānaiḥ pathibhis tatra gachatam
pūṣā tvetaś cyāvayatu pra vidvān anaṣṭapaśur bhuvanasya gopāḥ
sa tvaitebhyaḥ pari dadat pitṛbhyo 'gnir devebhyaḥ suvidatriyebhyaḥ
āyur viśvāyuḥ pari pātu tvā pūṣā tvā pātu prapathe purastāt
yatrāsate sukṛto yatra ta īyus tatra tvā devaḥ savitā dadhātu
imau yunajmi te vahnī asunītāya voḍhave
tābhyāṃ yamasya sādanaṃ samitiś cāva gachatāt
etat tvā vāsaḥ prathamaṃ nv āgann apaitad ūha yad ihābibhaḥ purā
iṣṭāpūrtam anusaṃkrāma vidvān yatra te dattaṃ bahudhā vibandhuṣu
agner varma pari gobhir vyayasva saṃ prorṇuṣva medasā pīvasā ca
net tvā dhṛṣṇur harasā jarhṛṣāṇo dadhṛg vidhakṣan parīṅkhayātai
daṇḍaṃ hastād ādadāno gatāsoḥ saha śrotreṇa varcasā balena
atraiva tvam iha vayaṃ suvīrā viśvā mṛdho abhimātīr jayema
dhanur hastād ādadāno mṛtasya saha kṣatreṇa varcasā balena
samāgṛbhāya vasu bhūri puṣṭam arvāṅ tvam ehy upa jīvalokam
iyaṃ nārī patilokaṃ vṛṇānā ni padyata upa tvā martya pretam
dharmaṃ purāṇam anupālayantī tasyai prajāṃ draviṇaṃ ceha dhehi
ud īrṣva nāry abhi jīvalokaṃ gatāsum etam upa śeṣa ehi
hastagrābhasya dadhiṣos tavedaṃ patyur janitvam abhi saṃ babhūtha
apaśyaṃ yuvatiṃ nīyamānāṃ jīvāṃ mṛtebhyaḥ pariṇīyamānām
andhena yat tamasā prāvṛtāsīt prākto apācīm anayaṃ tad enām
prajānaty aghnye jīvalokaṃ devānāṃ panthām anusaṃcarantī
ayaṃ te gopatis taṃ juṣasva svargaṃ lokam adhi rohayainam
upa dyām upa vetasam avattaro nadīnām
agne pittam apām asi
yaṃ tvam agne samadahas tam u nir vāpaya punaḥ
kyāmbūr atra rohatu śāṇḍadūrvā vyalkaśā
idaṃ ta ekam pura ū ta ekaṃ tṛtīyena jyotiṣā saṃ viśasva
saṃveśane tanvā cārur edhi priyo devānāṃ parame sadhasthe
ut tiṣṭha prehi pra dravaukaḥ kṛṇuṣva salile sadhasthe
tatra tvaṃ pitṛbhiḥ saṃvidānaḥ saṃ somena madasva saṃ svadhābhiḥ
pra cyavasva tanvaṃ saṃ bharasva mā te gātrā vi hāyi mo śarīram
mano niviṣṭam anusaṃviśasva yatra bhūmer juṣase tatra gacha
varcasā māṃ pitaraḥ somyāso añjantu devā madhunā ghṛtena
cakṣuṣe mā prataraṃ tārayanto jarase mā jaradaṣṭiṃ vardhantu
varcasā māṃ sam anaktv agnir medhāṃ me viṣṇur ny anaktv āsan
rayiṃ me viśve ni yachantu devāḥ syonā māpaḥ pavanaiḥ punantu
mitrāvaruṇā pari mām adhātām ādityā mā svaravo vardhayantu
varco ma indro ny anaktu hastayor jaradaṣṭiṃ mā savitā kṛṇotu
yo mamāra prathamo martyānāṃ yaḥ preyāya prathamo lokam etam
vaivasvataṃ saṃgamanaṃ janānāṃ yamaṃ rājānaṃ haviṣā saparyata
parā yāta pitara ā ca yātāyaṃ vo yajño madhunā samaktaḥ
datto asmabhyaṃ draviṇeha bhadraṃ rayiṃ ca naḥ sarvavīraṃ dadhāta
kaṇvaḥ kakṣīvān purumīḍho agastyaḥ śyāvāśvaḥ sobhary arcanānāḥ
viśvāmitro 'yaṃ jamadagnir atrir avantu naḥ kaśyapo vāmadevaḥ
viśvāmitra jamadagne vasiṣṭha bharadvāja gotama vāmadeva
śardir no atrir agrabhīn namobhiḥ susaṃśāsaḥ pitaro mṛḍatā naḥ
kasye mṛjānā ati yanti ripram āyur dadhānāḥ prataraṃ navīyaḥ
āpyāyamānāḥ prajayā dhanenādha syāma surabhayo gṛheṣu
añjate vy añjate sam añjate kratuṃ rihanti madhunābhy añjate
sindhor ucchvāse patayantam ukṣaṇaṃ hiraṇyapāvāḥ paśum āsu gṛhnate
yad vo mudraṃ pitaraḥ somyaṃ ca teno sacadhvaṃ svayaśaso hi bhūta
te arvāṇaḥ kavaya ā śṛṇota suvidatrā vidathe huyamānāḥ
ye atrayo aṅgiraso navagvā iṣṭāvanto rātiṣāco dadhānāḥ
dakṣiṇāvantaḥ sukṛto ya u sthāsadyāsmin barhiṣi mādayadhvam
adhā yathā naḥ pitaraḥ parāsaḥ pratnāso agna ṛtam āśaśānāḥ
śucīd ayan dīdhyata ukthaśasaḥ kṣāmā bhindanto aruṇīr apa vran
sukarmānaḥ suruco devayanto ayo na devā janimā dhamantaḥ
śucanto agniṃ vāvṛdhanta indram urvīm gavyāṃ pariṣadaṃ no akran
ā yūtheva kṣumati paśvo akhyad devānāṃ janimānty ugraḥ
martāsaś cid urvaśīr akṛpran vṛdhe cid arya uparasyāyoḥ
akarma te svapaso abhūma ṛtam avasrann uṣaso vibhātīḥ
viśvaṃ tad bhadraṃ yad avanti devā bṛhad vadema vidathe suvīrāḥ
indro mā marutvān prācyā diśaḥ pātu bāhucyutā pṛthivī dyām ivopari
lokakṛtaḥ pathikṛto yajāmahe ye devānāṃ hutabhāgā iha stha
dhātā mā nirṛtyā dakṣiṇāyā diśaḥ pātu bāhucyutā pṛthivī dyāṃ ivopari
lokakṛtaḥ pathikṛto yajāmahe ye devānāṃ hutabhāgā iha stha
aditir mādityaiḥ pratīcyā diśaḥ pātu bāhucyutā pṛthivī dyām ivopari
lokakṛtaḥ pathikṛto yajāmahe ye devānāṃ hutabhāgā iha stha
somo mā viśvair devair udīcyā diśaḥ pātu bāhucyutā pṛthivī dyām ivopari
lokakṛtaḥ pathikṛto yajāmahe ye devānāṃ hutabhāgā iha stha
dhartā ha tvā dharuṇo dhārayātā ūrdhvaṃ bhānuṃ savitā dyām ivopari
lokakṛtaḥ pathikṛto yajāmahe ye devānāṃ hutabhāgā iha stha
prācyāṃ tvā diśi purā samvṛtaḥ svadhāyām ā dadhāmi bāhucyutā pṛthivī dyām ivopari
lokakṛtaḥ pathikṛto yajāmahe ye devānāṃ hutabhāgā iha stha
dakṣiṇāyāṃ tvā diśi purā samvṛtaḥ svadhāyām ā dadhāmi bāhucyutā pṛthivī dyām ivopari
lokakṛtaḥ pathikṛto yajāmahe ye devānāṃ hutabhāgā iha stha
pratīcyāṃ tvā diśi purā saṃvṛtaḥ svadhāyām ā dadhāmi bāhucyutā pṛthivī dyām ivopari
lokakṛtaḥ pathikṛto yajāmahe ye devānāṃ hutabhāgā iha stha
udīcyāṃ tvā diśi purā samvṛtaḥ svadhāyām ā dadhāmi bāhucyutā pṛthivī dyām ivopari
lokakṛtaḥ pathikṛto yajāmahe ye devānāṃ hutabhāgā iha stha
dhruvāyāṃ tvā diśi purā saṃvṛtaḥ svadhāyām ā dadhāmi bāhucyutā pṛthivī dyām ivopari
lokakṛtaḥ pathikṛto yajāmahe ye devānāṃ hutabhāgā iha stha
ūrdhvāyāṃ tvā diśi purā samvṛtaḥ svadhāyām ā dadhāmi bāhucyutā pṛthivī dyām ivopari
lokakṛtaḥ pathikṛto yajāmahe ye devānāṃ hutabhāgā iha stha
dhartāsi dharuno 'si vaṃsago 'si
udapūr asi madhupūr asi vātapūr asi
itaś ca māmutaś cāvatāṃ yame iva yatamāne yad aitam
pra vāṃ bharan mānuṣā devayanto ā sīdatāṃ svam u lokaṃ vidāne
svāsasthe bhavatam indave no yuje vāṃ brahma pūrvyaṃ namobhiḥ
vi śloka eti pathyeva sūriḥ śṛṇvantu viśve amṛtāsa etat
trīṇi padāni rupo anv arohac catuṣpadīm anv etad vratena
akṣareṇa prati mimīte arkam ṛtasya nābhāv abhi saṃ punāti
devebhyaḥ kam avṛṇīta mṛtyuṃ prajāyai kim amṛtaṃ nāvṛṇīta
bṛhaspatir yajñam atanuta ṛṣiḥ priyāṃ yamas tanvam ā rireca
tvam agna īḍito jātavedo 'vāḍ ḍhavyāni surabhīṇi kṛtvā
prādāḥ pitṛbhyaḥ svadhayā te akṣann addhi tvaṃ deva prayatā havīṃṣi
āsīnāso aruṇīnām upasthe rayiṃ dhatta dāśuṣe martyāya
putrebhyaḥ pitaras tasya vasvaḥ pra yachata ta ihorjaṃ dadhāta
agniṣvāttāḥ pitara eha gachata sadaḥsadaḥ sadata supraṇītayaḥ
atto havīṃṣi prayatāni barhiṣi rayiṃ ca naḥ sarvavīraṃ dadhāta
upahūtā naḥ pitaraḥ somyāso barhiṣyeṣu nidhiṣu priyeṣu
ta ā gamantu ta iha śruvantv adhi bruvantu te 'vantv asmān
ye naḥ pituḥ pitaro ye pitāmahā anūjahire somapīthaṃ vasiṣṭhāḥ
tebhir yamaḥ samrarāṇo havīṃṣy uśann uśadbhiḥ pratikāmam attu
ye tātṛṣur devatrā jehamānā hotrāvidaḥ stomataṣṭāso arkaiḥ
āgne yāhi sahasraṃ devavandaiḥ satyaiḥ kavibhir ṛṣibhir gharmasadbhiḥ
ye satyāso havirado haviṣpā indreṇa devaiḥ sarathaṃ tureṇa
āgne yāhi suvidatrebhir arvāṅ paraiḥ pūrvair ṛṣibhir gharmasadbhiḥ
upa sarpa mātaraṃ bhūmim etām uruvyacasaṃ pṛthivīṃ suśevām
ūrṇamradāḥ pṛthivī dakṣiṇāvata eṣā tvā pātu prapathe purastāt
uc chvañcasva pṛthivi mā ni bādhathāḥ sūpāyanāsmai bhava sūpasarpaṇā
mātā putraṃ yathā sicābhy enaṃ bhūma ūrṇuhi
ucchvañcamānā pṛthivī su tiṣṭhatu sahasraṃ mita upa hi śrayantām
te gṛhāso ghṛtaścutaḥ syonā viśvāhāsmai śaraṇāḥ santv atra
ut te stabhnāmi pṛthivīṃ tvat parīmaṃ logaṃ nidadhan mo aham riṣam
etāṃ sthūṇāṃ pitaro dhārayanti te tatra yamaḥ sādanā te kṛṇotu
imam agne camasaṃ mā vi jihvaraḥ priyo devānām uta somyānām
ayaṃ yaś camaso devapānas tasmin devā amṛtā mādayantām
atharvā pūrṇam camasam yam indrāyābibhar vājinīvate
tasmin kṛṇoti sukṛtasya bhakṣaṃ tasmin induḥ pavate viśvadānim
yat te kṛṣṇaḥ śakuna ātutoda pipīlaḥ sarpa uta vā śvāpadaḥ
agniṣ ṭad viśvād agadaṃ kṛṇotu somaś ca yo brāhmaṇāṃ āviveśa
payasvatīr oṣadhayaḥ payasvan māmakaṃ payaḥ
apāṃ payaso yat payas tena mā saha śumbhatu
imā nārīr avidhavāḥ supatnīr āñjanena sarpiṣā saṃ spṛśantām
anaśravo anamīvāḥ suratnā ā rohantu janayo yonim agre
saṃ gachasva pitṛbhiḥ saṃ yameneṣṭāpūrtena parame vyoman
hitvāvadyaṃ punar astam ehi saṃ gachatāṃ tanvā suvarcāḥ
ye naḥ pituḥ pitaro ye pitāmahā ya āviviśur urv antarikṣam
tebhyaḥ svarād asunītir no adya vathāvaśaṃ tanvaḥ kalpayāti
śaṃ te nīhāro bhavatu śaṃ te pruṣvāva śīyatām
śītike śītikāvati hlādike hlādikāvati
maṇḍūky apsu śaṃ bhuva imaṃ sv agniṃ śamaya
vivasvān no abhayaṃ kṛṇotu yaḥ sutrāmā jīradānuḥ sudānuḥ
iheme vīrā bahavo bhavantu gomad aśvavan mayy astu puṣṭam
vivasvān no amṛtatve dadhātu paraitu mṛtyur amṛtaṃ na aitu
imān rakṣatu puruṣān ā jarimṇo mo sv eṣām asavo yamaṃ guḥ
yo dadhre antarikṣe na mahnā pitṝṇāṃ kaviḥ pramatir matīnām
tam arcata viśvamitrā havirbhiḥ sa no yamaḥ prataraṃ jīvase dhāt
ā rohata divam uttamām ṛṣayo mā bibhītana
somapāḥ somapāyina idaṃ vaḥ kriyate havir aganma jvotir uttamam
pra ketunā bṛhatā bhāty agnir ā rodasī vṛṣabho roravīti
divaś cid antād upamām ud ānaḍ apām upasthe mahiṣo vavardha
nāke suparṇam upa yat patantaṃ hrdā venanto abhyacakṣata tvā
hiraṇyapakṣaṃ varuṇasya dūtaṃ yamasya yonau śakunaṃ bhuranyum
indra kratuṃ na ā bhara pitā putrebhyo yathā
śikṣā ṇo asmin puruhūta yāmani jīvā jyotir aśīmahi
apūpāpihitān kumbhān yāṃs te devā adhārayan
te te santu svadhāvanto madhumanto ghṛtaścutaḥ
yās te dhānā anukirāmi tilamiśrā svadhāvatīḥ
tās te santu vibhvīḥ prabhvīs tās te yamo rājānu manyatām
punar dehi vanaspate ya eṣa nihitas tvayi
yathā yamasya sādana āsātau vidathā vadan
ā rabhasva jātavedas tejasvad dharo astu te
śarīram asya saṃ dahāthainaṃ dehi sukṛtām u loke
ye te pūrve parāgatā apare pitaraś ca ye
tebhyo ghṛtasya kulyaitu śatadhārā vyundatī
etad ā roha vaya unmṛjānaḥ svā iha bṛhad u dīdayante
abhi prehi madhyato māpa hāsthāḥ pitṝnāṃ lokaṃ prathamo yo atra
ā rohata janitrīṃ jātavedasaḥ pitṛyānaiḥ saṃ va ā rohayāmi
avāḍ ḍhavyeṣito havyavāha ījānaṃ yuktāḥ sukṛtāṃ dhatta loke
devā yajñam ṛtavaḥ kalpayanti haviḥ puroḍāśaṃ sruco yajñāyudhāni
tebhir yāhi pathibhir devayānair yair ījānāḥ svargaṃ yanti lokam
ṛtasya panthām anu paśya sādhv aṅgirasaḥ sukṛto yena yanti
tebhir yāhi pathibhiḥ svargaṃ yatrādityā madhu bhakṣayanti tṛtīye nāke adhi vi śrayasva
trayaḥ suparṇā uparasya māyū nākasya pṛṣṭhe adhi viṣṭapi śritāḥ
svargā lokā amṛtena viṣṭhā iṣam ūrjaṃ yajamānāya duhrām
juhūr dādhāra dyām upabhṛd antarikṣaṃ dhruvā dādhāra pṛthivīṃ pratiṣṭhām
pratīmāṃ lokā ghṛtapṛṣṭhāḥ svargāḥ kāmaṃkāmaṃ yajamānāya duhrām
dhruva ā roha pṛthivīṃ viśvabhojasam antarikṣam upabhṛd ā kramasva
juhu dyāṃ gacha yajamānena sākaṃ sruveṇa vatsena diśaḥ prapīnāḥ sarvā dhukṣvāhṛṇyamānaḥ
tīrthais taranti pravato mahīr iti yajñakṛtaḥ sukṛto yena yanti
atrādadhur yajamānāya lokaṃ diśo bhūtāni yad akalpayanta
aṅgirasām ayanaṃ pūrvo agnir ādityānām ayanaṃ gārhapatyo dakṣiṇānām ayanaṃ dakṣiṇāgniḥ
mahimānam agner vihitasya brahmaṇā samaṅgaḥ sarva upa yāhi śagmaḥ
pūrvo agniṣ ṭvā tapatu śaṃ purastāc chaṃ paścāt tapatu gārhapatyaḥ
dakṣiṇāgniṣ ṭe tapatu śarma varmottarato madhyato antarikṣād diśodiśo agne pari pāhi ghorāt
yūyam agne śaṃtamābhis tanūbhir ījānam abhi lokaṃ svargam
aśvā bhūtvā pṛṣṭivāho vahātha yatra devaiḥ sadhamādaṃ madanti
śam agne paścāt tapa śaṃ purastāc cham uttarāc cham adharāt tapainam
ekas tredhā vihito jātavedaḥ samyag enaṃ dhehi sukṛtām u loke
śam agnayaḥ samiddhā ā rabhantāṃ prājāpatyaṃ medhyaṃ jātavedasaḥ
śṛtaṃ kṛṇvanta iha māva cikṣipan
yajña eti vitataḥ kalpamāna ījānam abhi lokaṃ svargam
tam agnayaḥ sarvahutaṃ juṣantāṃ prājāpatyaṃ medhyaṃ jātavedasaḥ
ījānaś citam ārukṣad agniṃ nākasya pṛṣṭhād divam utpatiṣyan
tasmai pra bhāti nabhaso jyotiṣīmānt svargaḥ panthāḥ sukṛte devayānaḥ
agnir hotādhvaryuṣ ṭe bṛhaspatir indro brahmā dakṣiṇatas te astu
huto 'yaṃ saṃsthito yajña eti yatra pūrvam ayanaṃ hutānām
apūpavān kṣīravāṃś carur eha sīdatu
lokakṛtaḥ pathikṛto yajāmahe ye devānāṃ hutabhāgā iha stha
apūpavān dadhivāṃś carur eha sīdatu
lokakṛtaḥ pathikṛto yajāmahe ye devānāṃ hutabhāgā iha stha
apūpavān drapsavāṃś carur eha sīdatu
lokakṛtaḥ pathikṛto yajāmahe ye devānāṃ hutabhāgā iha stha
apūpavān ghṛtavāṃś carur eha sīdatu
lokakṛtaḥ pathikṛto yajāmahe ye devānāṃ hutabhāgā iha stha
apūpavān māṃsavāṃś carur eha sīdatu
lokakṛtaḥ pathikṛto yajāmahe ye devānāṃ hutabhāgā iha stha
apūpavān annavāṃś carur eha sīdatu
lokakṛtaḥ pathikṛto yajāmahe ye devānāṃ hutabhāgā iha stha
apūpavān madhumāṃś carur eha sīdatu
lokakṛtaḥ pathikṛto yajāmahe ye devānāṃ hutabhāgā iha stha
apūpavān rasavāṃś carur eha sīdatu
lokakṛtaḥ pathikṛto yajāmahe ye devānāṃ hutabhāgā iha stha
apūpavān apavāṃś carur eha sīdatu
lokakṛtaḥ pathikṛto yajāmahe ye devānāṃ hutabhāgā iha stha
apūpāpihitān kumbhān yāṃs te devā adhārayan
te te santu svadhāvanto madhumanto ghṛtaścutaḥ
yās te dhānā anukirāmi tilamiśrāḥ svadhāvatīḥ
tās te santūdbhvīḥ prabhvīs tās te yamo rājānu manyatām
akṣitiṃ bhūyasīm
drapsaś caskanda pṛthivīm anu dyām imaṃ ca yonim anu yaś ca pūrvaḥ
samānaṃ yonim anu samcarantaṃ drapsam juhomy anu sapta hotrāḥ
śatadhāraṃ vāyum arkaṃ svarvidaṃ nṛcakṣasas te abhi cakṣate rayim
ye pṛnanti pra ca yachanti sarvadā te duhrate dakṣiṇāṃ saptamātaram
kośaṃ duhanti kalaśaṃ caturbilam iḍāṃ dhenuṃ madhumatīṃ svastaye
ūrjaṃ madantīm aditiṃ janeṣv agne mā hiṃsīḥ parame vyoman
etat te devaḥ savitā vāso dadāti bhartave
tat tvaṃ yamasya rājye vasānas tārpyaṃ cara
dhānā dhenur abhavad vatso asyās tilo 'bhavat
tāṃ vai yamasya rājye akṣitām upa jīvati
etās te asau dhenavaḥ kāmadughā bhavantu
enīḥ śyenīḥ sarūpā virūpās tilavatsā upa tiṣṭhantu tvātra
enīr dhānā hariṇīḥ śyenīr asya kṛṣṇā dhānā rohiṇīr dhenavas te
tilavatsā ūrjam asmai duhānā viśvāhā santv anapasphurantīḥ
vaiśvānare havir idaṃ juhomi sāhasraṃ śatadhāram utsam
sa bibharti pitaraṃ pitāmahān prapitāmahān bibharti pinvamānaḥ
sahasradhāraṃ śatadhāram utsam akṣitaṃ vyacyamānaṃ salilasya pṛṣṭhe
ūrjaṃ duhānam anapasphurantam upāsate pitaraḥ svadhābhiḥ
idaṃ kasāmbu cayanena citaṃ tat sajātā ava paśyateta
martyo 'yam amṛtatvam eti tasmai gṛhān kṛṇuta yāvatsabandhu
ihaivaidhi dhanasanir ihacitta ihakratuḥ
ihaidhi vīryavattaro vayodhā aparāhataḥ
putraṃ pautram abhitarpayantīr āpo madhumatīr imāḥ
svadhāṃ pitṛbhyo amṛtaṃ duhānā āpo devīr ubhayāṃs tarpayantu
āpo agniṃ pra hiṇuta pitṝṃr upemaṃ yajñaṃ pitaro me juṣantām
āsīnām ūrjam upa ye sacante te no rayiṃ sarvavīraṃ ni yachān
sam indhate amartyaṃ havyavāhaṃ ghṛtapriyam
sa veda nihitān nidhīn pitṝn parāvato gatān
yaṃ te manthaṃ yam odananaṃ yan māṃsaṃ nipṛṇāmi te
te te santu svadhāvanto madhumanto ghṛtaścutaḥ
yās te dhānā anukirāmi tilamiśrāḥ svadhāvatīḥ
tās te santūdbhvīḥ prabhvīs tās te yamo rājānu manyatām
idaṃ pūrvam aparaṃ niyānaṃ yenā te pūrve pitaraḥ paretāḥ
purogavā ye abhisāco asya te tvā vahanti sukṛtām u lokam
sarasvatīṃ devayanto havante sarasvatīm adhvare tāyamāne
sarasvatīṃ sukṛto havante sarasvatī dāśuṣe vāryaṃ dāt
sarasvatīṃ pitaro havante dakṣiṇā yajñam abhinakṣamāṇāḥ
āsadyāsmin barhiṣi mādayadhvam anamīvā iṣa ā dhehy asme
sarasvati yā sarathaṃ yayāthokthaiḥ svadhābhir devi pitṛbhir madantī
sahasrārgham iḍo atra bhāgaṃ rāyas poṣaṃ yajamānāya dhehi
pṛthivīṃ tvā pṛthivyām ā veśayāmi devo no dhātā pra tirāty āyuḥ
parāparaitā vasuvid vo astv adhā mṛtāḥ pitṛṣu saṃ bhavantu
ā pra cyavethām apa tan mṛjethāṃ yad vām abhibhā atrocuḥ
asmād etam aghnyau tad vaśīyo dātuḥ pitṛṣv ihabhojanau mama
eyam agan dakṣiṇā bhadrato nā anena dattā sudughā vayodhāḥ
yauvane jīvān upapṛñcatī jarā pitṛbhya upasaṃparāṇayād imān
idaṃ pitṛbhyaḥ pra bharāmi barhir jīvaṃ devebhya uttaraṃ stṛṇāmi
tad ā roha puruṣa medhyo bhavan prati tvā jānantu pitaraḥ paretam
edaṃ barhir asado medhyo 'bhūḥ prati tvā jānantu pitaraḥ paretam
yathāparu tanvaṃ saṃ bharasva gātrāṇi te brahmaṇā kalpayāmi
parṇo rājāpidhānaṃ carūṇām ūrjo balaṃ saha ojo na āgan
āyur jīvebhyo vidadhad dīrghāyutvāya śataśāradāya
ūrjo bhāgo ya imaṃ jajānāśmānnānām ādhipatyaṃ jagāma
tam arcata viśvamitrā havirbhiḥ sa no yamaḥ prataraṃ jīvase dhāt
yathā yamāya harmyam avapan pañca mānavāḥ
evā vapāmi harmyaṃ yathā me bhūrayo 'sata
idaṃ hiraṇyaṃ bibhṛhi yat te pitābibhaḥ purā
svargaṃ yataḥ pitur hastaṃ nir mṛḍḍhi dakṣiṇam
ye ca jīvā ye ca mṛtā ye jātā ye ca yajñiyāḥ
tebhyo ghṛtasya kulyaitu madhudhārā vyundatī
vṛṣā matīnāṃ pavate vicakṣaṇaḥ sūro ahnāṃ pratarītoṣasāṃ divaḥ
prāṇaḥ sindhūnāṃ kalaśāṃ acikradad indrasya hārdim āviśan manīṣayā
tveṣas te dhūma ūrṇotu divi ṣaṃ chukra ātataḥ
sūro na hi dyutā tvaṃ kṛpā pāvaka rocase
pra vā etīndur indrasya niṣkṛtiṃ sakhā sakhyur na pra mināti saṃgiraḥ
marya iva yoṣāḥ sam arṣase somaḥ kalaśe śatayāmanā pathā
akṣann amīmadanta hy ava priyāṃ adhūṣata
astoṣata svabhānavo viprā yaviṣṭhā īmahe
ā yāta pitaraḥ somyāso gambhīraiḥ pathibhiḥ pitṛyāṇaiḥ
āyur asmabhyaṃ dadhataḥ prajāṃ ca rāyaś ca poṣair abhi naḥ sacadhvam
parā yāta pitaraḥ somyāso gambhīraiḥ pathibhiḥ pūryāṇaiḥ
adhā māsi punar ā yāta no gṛhān havir attuṃ suprajasaḥ suvīrāḥ
yad vo agnir ajahād ekam aṅgaṃ pitṛlokaṃ gamayaṃ jātavedāḥ
tad va etat punar ā pyāyayāmi sāṅgāḥ svarge pitaro mādayadhvam
abhūd dūtaḥ prahito jātavedāḥ sāyaṃ nyahna upavandyo nṛbhiḥ
prādāḥ pitṛbhyaḥ svadhayā te akṣann addhi tvaṃ deva prayatā havīṃṣi
asau hā iha te manaḥ kakutsalam iva jāmayaḥ
abhy enaṃ bhūma ūrṇuhi
śumbhantāṃ lokāḥ pitṛṣadanāḥ pitṛṣadane tvā loka ā sādayāmi
ye asmākaṃ pitaras teṣāṃ barhir asi
ud uttamaṃ varuṇa pāśam asmad avādhamaṃ śrathāya
adhā vayam āditya vrate tavānāgaso aditaye syāma
prāsmat pāśān varuṇa muñca sarvān yaiḥ samāme badhyate yair vyāme
adhā jīvema śaradaṃ śatāni tvayā rājan gupitā rakṣamāṇāḥ
agnaye kavyavāhanāya svadhā namaḥ
somāya pitṛmate svadhā namaḥ
pitṛbhyaḥ somavadbhyaḥ svadhā namaḥ
yamāya pitṛmate svadhā namaḥ
etat te pratatāmaha svadhā ye ca tvām anu
etat te tatāmaha svadhā ye ca tvām anu
etat te tata svadhā
svadhā pitṛbhyaḥ pṛthiviṣadbhyaḥ
svadhā pitṛbhyo antarikṣasadbhyaḥ
svadhā pitṛbhyo diviṣadbhyaḥ
namo vaḥ pitara ūrje namo vaḥ pitaro rasāya
namo vaḥ pitaro bhāmāya namo vaḥ pitaro manyave
namo vaḥ pitaro yad ghoraṃ tasmai namo vaḥ pitaro yat krūraṃ tasmai
namo vaḥ pitaro yac chivaṃ tasmai namo vaḥ pitaro yat syonaṃ tasmai
namo vaḥ pitaraḥ svadhā vaḥ pitaraḥ
ye 'tra pitaraḥ pitaro ye 'tra yūyaṃ stha yuṣmāṃs te 'nu yūyaṃ teṣāṃ śreṣṭhā bhūyāstha
ya iha pitaro jīvā iha vayaṃ smaḥ
asmāṃs te 'nu vayaṃ teṣāṃ śreṣṭhā bhūyāsma
ā tvāgna idhīmahi dyumantaṃ devājaram
yad gha sā te panīyasī samid dīdayati dyavi
iṣaṃ stotṛbhya ā bhara
candramā apsv antar ā suparṇo dhāvate divi
na vo hiraṇyanemayaḥ padaṃ vindanti vidyuto vittaṃ me asya rodasī
saṃsaṃ sravantu nadyaḥ saṃ vātāḥ saṃ patatriṇaḥ
yajñam imaṃ vardhayatā giraḥ saṃsrāvyeṇa haviṣā juhomi
imaṃ homā yajñam avatemaṃ saṃsrāvaṇā uta yajñam imaṃ vardhayatā giraḥ saṃsrāvyeṇa haviṣā juhomi
rūpaṃrūpaṃ vayovayaḥ saṃrabhyainaṃ pari ṣvaje
yajñam imaṃ catasraḥ pradiśo vardhayantu saṃsrāvyeṇa haviṣā juhomi
śaṃ ta āpo haimavatīḥ śam u te santūtsyāḥ
śaṃ te saniṣyadā āpaḥ śam u te santu varṣyāḥ
śaṃ ta āpo dhanvanyāḥ śaṃ te santv anūpyāḥ
śaṃ te khanitrimā āpaḥ śaṃ yāḥ kumbhebhir ābhṛtāḥ
anabhrayaḥ khanamānā viprā gambhīre apasaḥ
bhiṣagbhyo bhiṣaktarā āpo achā vadāmasi
apām aha divyānām apāṃ srotasyānām
apām aha praṇejane 'śvā bhavatha vājinaḥ
tā apaḥ śivā apo 'yakṣmaṃkaraṇīr apaḥ
yathaiva tṛpyate mayas tās ta ā datta bhesajīḥ
divas pṛthivyāḥ pary antarikṣād vanaspatibhyo adhy oṣadhībhyaḥ
yatrayatra vibhṛto jātavedās tata stuto juṣamāṇo na ehi
yas te apsu mahimā yo vaneṣu ya oṣadhīṣu paśuṣv apsv antaḥ
agne sarvās tanvaḥ saṃ rabhasva tābhir na ehi draviṇodā ajasraḥ
yas te deveṣu mahimā svargo yā te tanuḥ pitṛṣv āviveśa
puṣṭir yā te manuṣyeṣu paprathe 'gne tayā rayim asmāsu dhehi
śrutkarṇāya kavaye vedyāya vacobhir vākair upa yāmi rātim
yato bhayam abhayaṃ tan no astv ava devānāṃ yaja heḍo agne
yām āhutiṃ prathamām atharvā yā jātā yā havyam akṛṇoj jātavedāḥ
tāṃ ta etāṃ prathamo johavīmi tābhiṣ ṭupto vahatu havyam agnir agnaye svāha
ākūtiṃ devīṃ subhagāṃ puro dadhe cittasya mātā suhavā no astu
yām āśām emi kevalī sā me astu videyam enāṃ manasi praviṣṭām
ākūtyā no bṛhaspata ākūtyā na upā gahi
atho bhagasya no dhehy atho naḥ suhavo bhava
bṛhaspatir ma ākūtim āṅgirasaḥ prati jānātu vācam etām
yasya devā devatāḥ saṃbabhūvuḥ sa supraṇītāḥ kāmo anv etv asmān
indro rājā jagataś carṣaṇīnām adhi kṣami viṣurūpaṃ yad asti
tato dadāti dāśuṣe vasūni codad rādha upastutaś cid arvāk
sahasrabāhuḥ puruṣaḥ sahasrākṣaḥ sahasrapāt
sa bhūmiṃ viśvato vṛtvāty atiṣṭhad daśāṅgulam
tribhiḥ padbhir dyām arohat pād asyehābhavat punaḥ
tathā vy akrāmad viṣvaṅ aśanānaśane anu
tāvanto asya mahimānas tato jyāyāṃś ca pūruṣaḥ
pādo 'sya viśvā bhūtāni tripād asyāmṛtaṃ divi
puruṣa evedaṃ sarvaṃ yad bhūtaṃ yac ca bhāvyam
utāmṛtatvasyeśvaro yad anyenābhavat saha
yat puruṣaṃ vy adadhuḥ katidhā vy akalpayan
mukhaṃ kim asya kim bāhū kim ūrū pādā ucyate
brāhmaṇo 'sya mukham āsīd bāhū rājanyo 'bhavat
madhyaṃ tad asya yad vaiśyaḥ padbhyāṃ śūdro ajāyata
candramā manaso jātaś cakṣoḥ sūryo ajāyata
mukhād indraś cāgniś ca prāṇād vāyur ajāyata
nābhyā āsīd antarikṣaṃ śīrṣṇo dyauḥ sam avartata
padbhyāṃ bhūmir diśaḥ śrotrāt tathā lokāṃ akalpayan
virāḍ agre sam abhavad virājo adhi pūruṣaḥ
sa jāto aty aricyata paścād bhūmim atho puraḥ
yat puruṣeṇa haviṣā devā yajñam atanvata
vasanto asyāsīd ājyaṃ grīṣma idhmaḥ śarad dhaviḥ
taṃ yajñaṃ prāvṛṣā praukṣan puruṣaṃ jātam agraśaḥ
tena devā ayajanta sādhyā vasavaś ca ye
tasmād aśvā ajāyanta ye ca ke cobhayādataḥ
gāvo ha jajñire tasmāt tasmāj jātā ajāvayaḥ
tasmād yajñāt sarvahuta ṛcaḥ sāmāni jajñire
chando ha jajñire tasmād yajus tasmād ajāyata
tasmād yajñāt sarvahutaḥ saṃbhṛtaṃ pṛṣadājyam
paśūṃs tāṃś cakre vāyavyān āraṇyā grāmyāś ca ye
saptāsyāsan paridhayas triḥ sapta samidhaḥ kṛtāḥ
devā yad yajñaṃ tanvānā abadhnan puruṣaṃ paśum
mūrdhno devasya bṛhato aṃśavaḥ sapta saptatīḥ
rājñaḥ somasyājāyanta jātasya puruṣād adhi
citrāṇi sākaṃ divi rocanāni sarīsṛpāṇi bhuvane javāni
turmiśaṃ sumatim ichamāno ahāni gīrbhiḥ saparyāmi nākam
suhavam agne kṛttikā rohiṇī cāstu bhadraṃ mṛgaśiraḥ śam ārdrā
punarvasū sūnṛtā cāru puṣyo bhānur āśleṣā ayanaṃ maghā me
puṇyaṃ pūrvā phalgunyau cātra hastaś citrā śivā svāti sukho me astu
rādhe viśākhe suhavānurādhā jyeṣṭhā sunakṣatram ariṣṭa mūlam
annaṃ pūrvā rāsatāṃ me aṣādhā ūrjaṃ devy uttarā ā vahantu
abhijin me rāsatāṃ puṇyam eva śravaṇaḥ śraviṣṭhāḥ kurvatāṃ supuṣṭim
ā me mahac chatabhiṣag varīya ā me dvayā proṣṭhapadā suśarma
ā revatī cāśvayujau bhagaṃ ma ā me rayiṃ bharaṇya ā vahantu
yāni nakṣatrāṇi divy antarikṣe apsu bhūmau yāni nageṣu dikṣu
prakalpayaṃś candramā yāny eti sarvāṇi mamaitāni śivāni santu
aṣṭāviṃśāni śivāni śagmāni saha yogaṃ bhajantu me
yogaṃ pra padye kṣemaṃ ca kṣemaṃ pra padye yogaṃ ca namo 'horātrābhyām astu
svastitaṃ me suprātaḥ susāyaṃ sudivaṃ sumṛgaṃ suśakunaṃ me astu
suhavam agne svasty amartyaṃ gatvā punar āyābhinandan
anuhavaṃ parihavaṃ parivādaṃ parikṣavam
sarvair me riktakumbhān parā tānt savitaḥ suva
apapāpaṃ parikṣavaṃ puṇyaṃ bhakṣīmahi kṣavam
śivā te pāpa nāsikāṃ puṇyagaś cābhi mehatām
imā yā brahmaṇas pate viṣucīr vāta īrate
sadhrīcīr indra tāḥ kṛtvā mahyaṃ śivatamās kṛdhi
svasti no astv abhayaṃ no astu namo 'horatrābhyām astu
śāntā dyauḥ śāntā pṛthivī śāntam idam urv antarikṣam
śāntā udanvatīr āpaḥ śāntā naḥ santv oṣadhīḥ
śāntāni pūrvarūpāṇi śāntaṃ no astu kṛtākṛtam
śāntaṃ bhūtaṃ ca bhavyaṃ ca sarvam eva śam astu naḥ
iyaṃ yā parameṣṭhinī vāg devī brahmasaṃśitā
yayaiva sasṛje ghoraṃ tayaiva śāntir astu naḥ
idaṃ yat parameṣṭhinaṃ mano vāṃ brahmasaṃśitam
yenaiva sasṛje ghoraṃ tenaiva śāntir astu naḥ
imāni yāni pañcendriyāni manaḥṣaṣṭhāni me hṛdi brahmaṇā saṃśitāni
yair eva sasṛje ghoraṃ tair eva śāntir astu naḥ
śaṃ no mitraḥ śaṃ varuṇaḥ śaṃ viṣṇuḥ śaṃ prajāpatiḥ
śaṃ na indro bṛhaspatiḥ śaṃ no bhavatv aryamā
śaṃ no mitraḥ śaṃ varuṇaḥ śaṃ vivasvāṃ cham antakaḥ
utpātāḥ pārthivāntarikṣāḥ śaṃ no divicarā grahāḥ
śaṃ no bhūmir vepyamānā śam ulkā nirhataṃ ca yat
śaṃ gāvo lohitakṣīrāḥ śaṃ bhūmir ava tīryatīḥ
nakṣatram ulkābhihataṃ śam astu naḥ śaṃ no 'bhicārāḥ śam u santu kṛtyāḥ
śaṃ no nikhātā valgāḥ śam ulkā deśopasargāḥ śam u no bhavantu
śaṃ no grahāś cāndramasāḥ śam ādityaś ca rāhuṇā
śaṃ no mṛtyur dhūmaketuḥ śaṃ rudrās tigmatejasaḥ
śaṃ rudrāḥ śaṃ vasavaḥ śam ādityāḥ śam agnayaḥ
śaṃ no maharṣayo devāḥ śaṃ devāḥ śaṃ bṛhaspatiḥ
brahma prajāpatir dhātā lokā vedāḥ saptaṛṣayo 'gnayaḥ
tair me kṛtaṃ svastyayanam indro me śarma yachatu brahmā me śarma yachatu
viśve me devāḥ śarma yachantu sarve me devāḥ śarma yachantu
yāni kāni cic chāntāni loke saptaṛṣayo viduḥ
sarvāṇi śaṃ bhavantu me śaṃ me astv abhayaṃ me astu
pṛthivī śāntir antarikṣaṃ śāntir dyauḥ śāntir āpaḥ śāntir oṣadhayaḥ śāntir vanaspatayaḥ śāntir viśve me devāḥ śāntiḥ sarve me devāḥ śāntiḥ śāntiḥ śāntiḥ śāntibhiḥ
yad iha ghoraṃ yad iha krūraṃ yad iha pāpaṃ tac chāntaṃ tac chivaṃ sarvam eva śam astu naḥ
śaṃ na indrāgnī bhavatām avobhiḥ śaṃ na indrāvaruṇā rātahavyā
śam indrāsomā suvitāya śaṃ yoḥ śaṃ na indrāpūṣaṇā vājasātau
śaṃ no bhagaḥ śam u naḥ śaṃso astu śaṃ naḥ puraṃdhiḥ śam u santu rāyaḥ
śaṃ naḥ satyasya suyamasya śaṃsaḥ śaṃ no aryamā purujāto astu
śaṃ no dhātā śam u dhartā no astu śaṃ na urūcī bhavatu svadhābhiḥ
śaṃ rodasī bṛhatī śaṃ no adriḥ śaṃ no devānāṃ suhavāni santu
śaṃ no agnir jyotiranīko astu śaṃ no mitrāvaruṇāv aśvinā śam
śaṃ naḥ sukṛtāṃ sukṛtāni santu śaṃ na iṣiro abhi vātu vātaḥ
śaṃ no dyāvāpṛthivī pūrvahūtau śam antarikṣaṃ dṛśaye no astu
śaṃ na oṣadhīr vanino bhavantu śaṃ no rajasas patir astu jiṣṇuḥ
śaṃ na indro vasubhir devo astu śam ādityebhir varuṇaḥ suśaṃsaḥ
śaṃ no rudro rudrebhir jalāṣaḥ śaṃ nas tvaṣṭā gnābhir iha śṛṇotu
śaṃ naḥ somo bhavatu brahma śaṃ naḥ śaṃ no grāvāṇaḥ śam u santu yajñāḥ
śaṃ naḥ svarūnāṃ mitayo bhavantu śaṃ naḥ prasvaḥ śam v astu vediḥ
śaṃ naḥ sūrya urucakṣā ud etu śaṃ no bhavantu pradiśaś catasraḥ
śaṃ naḥ parvatā dhruvayo bhavantu śaṃ naḥ sindhavaḥ śam u santv āpaḥ
śaṃ no aditir bhavatu vratebhiḥ śaṃ no bhavantu marutaḥ svarkāḥ
śaṃ no viṣṇuḥ śam u pūṣā no astu śaṃ no bhavitraṃ śam v astu vāyuḥ
śaṃ no devaḥ savitā trāyamāṇaḥ śaṃ no bhavantūṣaso vibhātīḥ
śaṃ naḥ parjanyo bhavatu prajābhyaḥ śaṃ naḥ kṣetrasya patir astu śaṃbhuḥ
śaṃ naḥ satyasya patayo bhavantu śaṃ no arvantaḥ śam u santu gāvaḥ
śaṃ na ṛbhavaḥ sukṛtaḥ suhastāḥ śaṃ no bhavatu pitaro haveṣu
śaṃ no devā viśvadevā bhavantu śaṃ sarasvatī saha dhībhir astu
śam abhiṣācaḥ śam u rātiṣācaḥ śaṃ no divyāḥ pārthivāḥ śaṃ no apyāḥ
śaṃ no aja ekapād devo astu śam ahir budhnyaḥ śaṃ samudraḥ
śaṃ no apāṃ napāt perur astu śaṃ naḥ pṛṣṇir bhavatu devagopā
ādityā rudrā vasavo juṣantām idaṃ brahma kriyamāṇaṃ navīyaḥ
sṛṇvantu no divyāḥ pārthivāso gojātā uta ye yajñiyāsaḥ
ye devānām ṛtvijo yajñiyāso manor yajatrā amṛtā ṛtajñāḥ
te no rāsantām urugāyam adya yūyaṃ pāta svastibhiḥ sadā naḥ
tad astu mitrāvaruṇā tad agne śaṃ yor asmabhyam idam astu śastam
aśīmahi gādham uta pratiṣṭhāṃ namo dive bṛhate sādanāya
uṣā apa svasus tamaḥ saṃ vartayati vartaniṃ sujātatā
ayā vājaṃ devahitaṃ sanema madema śatahimāḥ suvīrāḥ
indrasya bāhū sthavirau vṛṣāṇau citrā imā vṛṣabhau pārayiṣṇū
tau yokṣe prathamo yoga āgate yābhyāṃ jitam asurāṇāṃ svar yat
āśuḥ śiśāno vṛṣabho na bhīmo ghanāghanaḥ kṣobhaṇaś carṣaṇīnām
saṃkrandano 'nimiṣa ekavīraḥ śataṃ senā ajayat sākam indraḥ
saṃkrandanenānimiṣeṇa jiṣṇunāyodhyena duścyavanena dhṛṣṇunā
tad indreṇa jayata tat sahadhvaṃ yudho nara iṣuhastena vṛṣṇā
sa iṣuhastaiḥ sa niṣaṅgibhir vaśī saṃsraṣṭā sa yudha indro gaṇena
saṃsṛṣṭajit somapā bāhuśardhy ugradhanvā pratihitābhir astā
balavijñāyaḥ sthaviraḥ pravīraḥ sahasvān vājī sahamāna ugraḥ
abhivīro abhiṣatvā sahojij jaitram indra ratham ā tiṣṭha govidam
imaṃ vīram anu harṣadhvam ugram indraṃ sakhāyo anu saṃ rabhadhvam
grāmajitaṃ gojitaṃ vajrabāhuṃ jayantam ajma pramṛṇantam ojasā
abhi gotrāṇi sahasā gāhamāno 'dāya ugraḥ śatamanyur indraḥ
duścyavanaḥ pṛtanāṣāḍ ayodhyo 'smākaṃ senā avatu pra yutsu
bṛhaspate pari dīyā rathena rakṣohāmitrāṃ apabādhamānaḥ
prabhañjaṃ chatrūn pramṛṇann amitrān asmākam edhy avitā tanūnām
indra eṣāṃ netā bṛhaspatir dakṣiṇā yajñaḥ pura etu somaḥ
devasenānām abhibhañjatīnāṃ jayantīnāṃ maruto yantu madhye
indrasya vṛṣṇo varuṇasya rājña ādityānāṃ marutāṃ śardha ugram
mahāmanasāṃ bhuvanacyavānāṃ ghoṣo devānāṃ jayatām ud asthāt
asmākam indraḥ samṛteṣu dhvajeṣv asmākaṃ yā iṣavas tā jayantu
asmākaṃ vīrā uttare bhavantv asmān devāso 'vatā haveṣu
idam ucchreyo 'vasānam āgāṃ śive me dyāvāpṛthivī abhūtām
asapatnāḥ pradiśo me bhavantu na vai tvā dviṣmo abhayaṃ no astu
yata indra bhayāmahe tato no abhayaṃ kṛdhi
maghavaṃ chagdhi tava tvaṃ na ūtibhir vi dviṣo vi mṛdho jahi
indraṃ vayam anūrādhaṃ havāmahe 'nu rādhyāsma dvipadā catuṣpadā
mā naḥ senā araruṣīr upa gur viṣūcir indra druho vi nāśaya
indras trātota vṛtrahā parasphāno vareṇyaḥ
sa rakṣitā caramataḥ sa madhyataḥ sa paścāt sa purastān no astu
uruṃ no lokam anu neṣi vidvānt svar yaj jyotir abhayaṃ svasti
ugrā ta indra sthavirasya bāhū upa kṣayema śaraṇā bṛhantā
abhayaṃ naḥ karaty antarikṣam abhayaṃ dyāvāpṛthivī ubhe ime
abhayaṃ paścād abhayaṃ purastād uttarād adharād abhayaṃ no astu
abhayaṃ mitrād abhayam amitrād abhayaṃ jñātād abhayaṃ puro yaḥ
abhayaṃ naktam abhayaṃ divā naḥ sarvā āśā mama mitraṃ bhavantu
asapatnaṃ purastāt paścān no abhayaṃ kṛtam
savitā mā dakṣiṇata uttarān mā śacīpatiḥ
divo mādityā rakṣatu bhūmyā rakṣantv agnayaḥ
indrāgnī rakṣatāṃ mā purastād aśvināv abhitaḥ śarma yachatām
tiraścīn aghnyā rakṣatu jātavedā bhūtakṛto me sarvataḥ santu varma
agnir mā pātu vasubhiḥ purastāt tasmin krame tasmiṃ chraye tāṃ puraṃ praimi
sa mā rakṣatu sa mā gopāyatu tasmā ātmānaṃ pari dade svāhā
vāyur māntarikṣeṇaitasyā diśaḥ pātu tasmin krame tasmiṃ chraye tāṃ puraṃ praimi
sa mā rakṣatu sa mā gopāyatu tasmā ātmānaṃ pari dade svāhā
somo mā rudrair dakṣiṇāyā diśaḥ pātu tasmin krame tasmiṃ chraye tāṃ puraṃ praimi
sa mā rakṣatu sa mā gopāyatu tasmā ātmānaṃ pari dade svāhā
varuṇo mādityair etasyā diśaḥ pātu tasmin krame tasmiṃ chraye tāṃ puraṃ praimi
sa mā rakṣatu sa mā gopāyatu tasmā ātmānam pari dade svāhā
sūryo mā dyāvāpṛthivībhyāṃ pratīcyā diśaḥ pātu tasmin krame tasmiṃ chraye tāṃ puraṃ praimi
sa mā rakṣatu sa mā gopāyatu tasmā ātmānaṃ pari dade svāhā
āpo mauṣadhīmatīr etasyā diśaḥ pāntu tāsu krame tāsu śraye tāṃ puraṃ praimi
tā mā rakṣantu tā mā gopāyantu tābhya ātmānaṃ pari dade svāhā
viśvakarmā mā saptaṛṣibhir udīcyā diśaḥ pātu tasmin krame tasmiṃ chraye tāṃ puraṃ praimi
sa mā rakṣatu sa mā gopāyatu tasmā ātmānaṃ pari dade svāhā
indro mā marutvān etasyā diśaḥ pātu tasmin krame tasmiṃ chraye tāṃ puraṃ praimi
sa mā rakṣatu sa mā gopāyatu tasmā ātmānaṃ pari dade svāhā
prajāpatir mā prajananavānt saha pratiṣṭhayā dhruvāyā diśaḥ pātu tasmin krame tasmiṃ chraye tāṃ puraṃ praimi
sa mā rakṣatu sa mā gopāyatu tasmā ātmānaṃ pari dade svāhā
bṛhaspatir mā viśvair devair ūrdhvāyā diśaḥ pātu tasmin krame tasmiṃ chraye tāṃ puraṃ praimi
sa mā rakṣatu sa mā gopāyatu tasmā ātmānaṃ pari dade svāhā
agniṃ te vasuvantam ṛchantu
ye māghāyavaḥ prācyā diśo 'bhidāsān
vāyuṃ te 'ntarikṣavantam ṛchantu
ye māghāyava etasyā diśo 'bhidāsān
somaṃ te rudravantam ṛchantu
ye māghāyavo dakṣiṇāyā diśo 'bhidāsān
varuṇaṃ ta ādityavantam ṛchantu
ye māghāyava etasyā diśo 'bhidāsān
sūryaṃ te dyāvāpṛthivīvantam ṛchantu
ye māghāyava pratīcyā diśo 'bhidāsān
apas ta oṣadhīmatīr ṛchantu
ye māghāyava etasyā diśo 'bhidāsān
viśvakarmāṇaṃ te saptaṛṣivantam ṛchantu
ye māghāyava udīcyā diśo 'bhidāsān
indraṃ te marutvantam ṛchantu
ye māghāyava etasyā diśo 'bhidāsān
prajāpatiṃ te prajananavantam ṛchantu
ye māghāyavo dhruvāyā diśo 'bhidāsān
bṛhaspatiṃ te viśvadevavantam ṛchantu
ye māghāyava ūrdhvāyā diśo 'bhidāsān
mitraḥ pṛthivyod akrāmat tāṃ puraṃ pra ṇayāmi vaḥ
tām ā viśata tāṃ pra viśata sā vaḥ śarma ca varma ca yachatu
vāyur antarikṣeṇod akrāmat tāṃ puraṃ pra ṇayāmi vaḥ
tām ā viśata tāṃ pra viśata sā vaḥ śarma ca varma ca yachatu
sūryo divod akrāmat tāṃ puraṃ pra ṇayāmi vaḥ
tām ā viśata tāṃ pra viśata sā vaḥ śarma ca varma ca yachatu
candramā nakṣatrair ud akrāmat tāṃ puraṃ pra ṇayāmi vaḥ
tām ā viśata tāṃ pra viśata sā vaḥ śarma ca varma ca yachatu
soma oṣadhībhir ud akrāmat tāṃ puraṃ pra ṇayāmi vaḥ
tām ā viśata tāṃ pra viśata sā vaḥ śarma ca varma ca yachatu
yajño dakṣiṇābhir ud akrāmat tāṃ puraṃ pra ṇayāmi vaḥ
tām ā viśata tāṃ pra viśata sā vaḥ śarma ca varma ca yachatu
samudro nadībhir ud akrāmat tāṃ puraṃ pra ṇayāmi vaḥ
tām ā viśata tāṃ pra viśata sā vaḥ śarma ca varma ca yachatu
brahma brahmacāribhir ud akrāmat tāṃ puraṃ pra ṇayāmi vaḥ
tām ā viśata tāṃ pra viśata sā vaḥ śarma ca varma ca yachatu
indro vīryeṇod akrāmat tāṃ puraṃ pra ṇayāmi vaḥ
tām ā viśata tāṃ pra viśata sā vaḥ śarma ca varma ca yachatu
devā amṛtenod akrāmaṃs tāṃ puraṃ pra ṇayāmi vaḥ
tām ā viśata tāṃ pra viśata sā vaḥ śarma ca varma ca yachatu
prajāpatiḥ prajābhir ud akrāmat tāṃ puraṃ pra ṇayāmi vaḥ
tām ā viśata tāṃ pra viśata sā vaḥ śarma ca varma ca yachatu
apa nyadhuḥ pauruṣeyaṃ vadhaṃ yam indrāgnī dhātā savitā bṛhaspatiḥ
somo rājā varuṇo aśvinā yamaḥ pūṣāsmān pari pātu mṛtyoḥ
yāni cakāra bhuvanasya yas patiḥ prajāpatir mātariśvā prajābhyaḥ
pradiśo yāni vasate diśaś ca tāni me varmāṇi bahulāni santu
yat te tanūṣv anahyanta devā dyurājayo dehinaḥ
indro yac cakre varma tad asmān pātu viśvataḥ
varma me dyāvāpṛthivī varmāhar varma sūryaḥ
varma me viśve devāḥ kran mā mā prāpat pratīcikā
gāyatry uṣṇig anuṣṭub bṛhatī paṅktis triṣṭub jagatyai
āṅgirasānām ādyaiḥ pañcānuvākaiḥ svāhā
ṣaṣṭhāya svāhā
saptamāṣṭamābhyāṃ svāhā
nīlanakhebhyaḥ svāhā
haritebhyaḥ svāhā
kṣudrebhyaḥ svāhā
paryāyikebhyaḥ svāhā
prathamebhyaḥ śaṅkhebhyaḥ svāhā
dvitīyebhyaḥ śaṅkhebhyaḥ svāhā
tṛtīyebhyaḥ śaṅkhebhyaḥ svāhā
upottamebhyaḥ svāhā
uttamebhyaḥ svāhā
uttarebhyaḥ svāhā
ṛṣibhyaḥ svāhā
śikhibhyaḥ svāhā
gaṇebhyaḥ svāhā
mahāgaṇebhyaḥ svāhā
sarvebhyo 'ṅgirobhyo vidagaṇebhyaḥ svāhā
pṛthaksahasrābhyāṃ svāhā
brahmaṇe svāhā
brahmajyeṣṭhā sambhṛtā viryāṇi brahmāgre jyeṣṭhaṃ divam ā tatāna
bhūtānāṃ brahmā prathamota jajñe tenārhati brahmaṇā spardhituṃ kaḥ
ātharvaṇānāṃ caturṛcebhyaḥ svāhā
pañcarcebhyaḥ svāhā
ṣaḷṛcebhyaḥ svāhā
saptarcebhyaḥ svāhā
aṣṭarcebhyaḥ svāhā
navarcebhyaḥ svāhā
daśarcebhyaḥ svāhā
ekādaśarcebhyaḥ svāhā
dvādaśarcebhyaḥ svāhā
trayodaśarcebhyaḥ svāhā
caturdaśarcebhyaḥ svāhā
pañcadaśarcebhyaḥ svāhā
ṣoḍaśarcebhyaḥ svāhā
saptadaśarcebhyaḥ svāhā
aṣṭādaśarcebhyaḥ svāhā
ekonaviṃśatiḥ svāhā
viṃśatiḥ svāhā
mahatkāṇḍāya svāhā
tṛcebhyaḥ svāhā
ekarcebhyaḥ svāhā
kṣudrebhyaḥ svāhā
ekānṛcebhyaḥ svāhā
rohitebhyaḥ svāhā
sūryābhyāṃ svāhā
vrātyābhyāṃ svāhā
prājāpatyābhyāṃ svāhā
viṣāsahyai svāhā
maṅgalikebhyaḥ svāhā
brahmaṇe svāhā
brahmajyeṣṭhā saṃbhṛtā vīryāṇi brahmāgre jyeṣṭhaṃ divam ā tatāna
bhūtānāṃ brahmā prathamota jajñe tenārhati brahmaṇā spardhituṃ kaḥ
yena devaṃ savitāraṃ pari devā adhārayan
tenemaṃ brahmaṇas pate pari rāṣṭrāya dhattana
parīmam indram āyuṣe mahe kṣatrāya dhattana
yathainaṃ jarase nayāj jyok kṣatre 'dhi jāgarat
parīmam indram āyuṣe mahe śrotrāya dhattana
yathainaṃ jarase nayāj jyok śrotre 'dhi jāgarat
pari dhatta dhatta no varcasemaṃ jarāmṛtyuṃ kṛṇuta dīrgham āyuḥ
bṛhaspatiḥ prāyachad vāsa etat somāya rājñe paridhātavā u
jarāṃ su gacha pari dhatsva vāso bhavā gṛṣṭīnām abhiśastipā u
śataṃ ca jīva śaradaḥ purūcī rāyaś ca poṣam upasaṃvyayasva
parīdaṃ vāso adhithāḥ svastaye 'bhūr vāpīnām abhiśastipā u
śataṃ ca jīva śaradaḥ purūcīr vasūni cārur vi bhajāsi jīvan
yogeyoge tavastaraṃ vājevāje havāmahe
sakhāya indram ūtaye
hiraṇyavarṇo ajaraḥ suvīro jarāmṛtyuḥ prajayā saṃ viśasva
tad agnir āha tad u soma āha bṛhaspatiḥ savitā tad indraḥ
aśrāntasya tvā manasā yunajmi prathamasya ca
utkūlam udvaho bhavoduhya prati dhāvatāt
agneḥ prajātaṃ pari yad dhiraṇyam amṛtaṃ dadhre adhi martyeṣu
ya enad veda sa id enam arhati jarāmṛtyur bhavati yo bibharti
yad dhiraṇyaṃ sūryeṇa suvarṇam prajāvanto manavaḥ pūrva īṣire
tat tvā candraṃ varcasā saṃ sṛjaty āyuṣmān bhavati yo bibharti
āyuṣe tvā varcase tvaujase ca balāya ca
yathā hiraṇyatejasā vibhāsāsi janāṃ anu
yad veda rājā varuṇo veda devo bṛhaspatiḥ
indro yad vṛtrahā veda tat ta āyuṣyaṃ bhuvat tat te varcasyaṃ bhuvat
gobhiṣ ṭvā pātv ṛṣabho vṛṣā tvā pātu vājibhiḥ
vāyuṣ ṭvā brahmaṇā pātv indras tvā pātv indriyaiḥ
somas tvā pātv oṣadhībhir nakṣatraiḥ pātu sūryaḥ
mādbhyas tvā candro vṛtrahā vātaḥ prāṇena rakṣatu
tisro divas tisraḥ pṛthivīs trīṇy antarikṣāṇi caturaḥ samudrān
trivṛtaṃ stomaṃ trivṛta āpa āhus tās tvā rakṣantu trivṛtā trivṛdbhiḥ
trīn nākāṃs trīn samudrāṃs trīn bradhnāṃs trīn vaiṣṭapān
trīn mātariśvanas trīnt sūryān goptṝn kalpayāmi te
ghṛtena tvā sam ukṣāmy agne ājyena vardhayan
agneś candrasya sūryasya mā prāṇaṃ māyino dabhan
mā vaḥ prāṇaṃ mā vo 'pānaṃ mā haro māyino dabhan
bhrājanto viśvavedaso devā daivyena dhāvata
prāṇenāgniṃ saṃ sṛjati vātaḥ prāṇena saṃhitaḥ
prāṇena viśvatomukhaṃ sūryaṃ devā ajanayan
āyuṣāyuḥkṛtāṃ jīvāyuṣmān jīva mā mṛthāḥ
prāṇenātmanvatām jīva mā mṛtyor ud agā vaśam
devānāṃ nihitaṃ nidhiṃ yam indro 'nvavindat pathibhir devayānaiḥ
āpo hiraṇyaṃ jugupus trivṛdbhis tās tvā rakṣantu trivṛtā trivṛdbhiḥ
trayastriṃśad devatās trīṇi ca vīryāṇi priyāyamāṇā jugupur apsv antaḥ
asmiṃś candre adhi yad dhiraṇyaṃ tenāyaṃ kṛṇavad vīryāṇi
ye devā divy ekādaśa stha te devāso havir idaṃ juṣadhvam
ye devā antarikṣa ekādaśa stha te devāso havir idaṃ juṣadhvam
ye devā pṛthivyām ekādaśa stha te devāso havir idaṃ juṣadhvam
asapatnaṃ purastāt paścān no abhayaṃ kṛtam
savitā mā dakṣiṇata uttarān mā śacīpatiḥ
divo mādityā rakṣantu bhūmyā rakṣantv agnayaḥ
indrāgnī rakṣatāṃ mā purastād aśvināv abhitaḥ śarma yachatām
tiraścīn aghnyā rakṣatu jātavedā bhūtakṛto me sarvataḥ santu varma
imaṃ badhnāmi te maṇiṃ dīrghāyutvāya tejase
darbhaṃ sapatnadambhanaṃ dviṣatas tapanaṃ hṛdaḥ
dviṣatas tāpayan hṛdaḥ śatrūṇāṃ tāpayan manaḥ
durhārdaḥ sarvāṃs tvaṃ darbha gharma ivābhīnt saṃtāpayan
gharma ivābhitapan darbha dviṣato nitapan maṇe
hṛdaḥ sapatnānāṃ bhinddhīndra iva virujaṃ balam
bhinddhi darbha sapatnānāṃ hṛdayaṃ dviṣatāṃ maṇe
udyan tvacam iva bhūmyāḥ śira eṣāṃ vi pātaya
bhinddhi darbha sapatnān me bhinddhi me pṛtanāyataḥ
bhinddhi me sarvān durhārdo bhinddhi me dviṣato maṇe
chinddhi darbha sapatnān me chinddhi me pṛtanāyataḥ
chinddhi me sarvān durhārdo chinddhi me dviṣato maṇe
vṛśca darbha sapatnān me vṛśca me pṛtanāyataḥ
vṛśca me sarvān durhārdo vṛśca me dviṣato maṇe
kṛnta darbha sapatnān me kṛnta me pṛtanāyataḥ
kṛnta me sarvān durhārdo kṛnta me dviṣato maṇe
piṃśa darbha sapatnān me piṃśa me pṛtanāyataḥ
piṃśa me sarvān durhārdo piṃśa me dviṣato maṇe
vidhya darbha sapatnān me vidhya me pṛtanāyataḥ
vidhya me sarvān durhārdo vidhya me dviṣato maṇe
nikṣa darbha sapatnān me nikṣa me pṛtanāyataḥ
nikṣa me sarvān durhārdo nikṣa me dviṣato maṇe
tṛnddhi darbha sapatnān me tṛnddhi me pṛtanāyataḥ
tṛnddhi me sarvān durhārdo tṛnddhi me dviṣato maṇe
runddhi darbha sapatnān me runddhi me pṛtanāyataḥ
runddhi me sarvān durhārdo runddhi me dviṣato maṇe
mṛṇa darbha sapatnān me mṛṇa me pṛtanāyataḥ
mṛṇa me sarvān durhārdo mṛṇa me dviṣato maṇe
mantha darbha sapatnān me mantha me pṛtanāyataḥ
mantha me sarvān durhārdo mantha me dviṣato maṇe
piṇḍḍhi darbha sapatnān me piṇḍḍhi me pṛtanāyataḥ
piṇḍḍhi me sarvān durhārdo piṇḍḍhi me dviṣato maṇe
oṣa darbha sapatnān me oṣa me pṛtanāyataḥ
oṣa me sarvān durhārdo oṣa me dviṣato maṇe
daha darbha sapatnān me daha me pṛtanāyataḥ
daha me sarvān durhārdo daha me dviṣato maṇe
jahi darbha sapatnān me jahi me pṛtanāyataḥ
jahi me sarvān durhārdo jahi me dviṣato maṇe
yat te darbha jarāmṛtyu śataṃ varmasu varma te
tenemaṃ varmiṇaṃ kṛtvā sapatnāṃ jahi vīryaiḥ
śataṃ te darbha varmāṇi sahasraṃ vīryāṇi te
tam asmai viśve tvāṃ devā jarase bhartavā aduḥ
tvām āhur devavarma tvāṃ darbha brahmaṇas patim
tvām indrasyāhur varma tvaṃ rāṣṭrāṇi rakṣasi
sapatnakṣayaṇaṃ darbha dviṣatas tapanaṃ hṛdaḥ
maṇiṃ kṣatrasya vardhanaṃ tanūpānaṃ kṛṇomi te
yat samudro abhyakrandat parjanyo vidyutā saha
tato hiranyayo bindus tato darbho ajāyata
audumbareṇa maṇinā puṣṭikāmāya vedhasā
paśūṇāṃ sarveṣāṃ sphātiṃ goṣṭhe me savitā karat
yo no agnir gārhapatyaḥ paśūnām adhipā asat
audumbaro vṛṣā maṇiḥ saṃ mā sṛjatu puṣṭyā
karīṣiṇīṃ phalavatīṃ svadhām irāṃ ca no gṛhe
audumbarasya tejasā dhātā puṣṭiṃ dadhātu me
yad dvipāc ca catuṣpāc ca yāny annāni ye rasāḥ
gṛhṇe 'haṃ tv eṣāṃ bhūmānaṃ bibhrad audumbaraṃ maṇim
puṣṭiṃ paśūnām pari jagrabhāhaṃ catuṣpadāṃ dvipadāṃ yac ca dhānyam
payaḥ paśūnāṃ rasam oṣadhīnāṃ bṛhaspatiḥ savitā me ni yachāt
ahaṃ paśūnām adhipā asāni mayi puṣṭaṃ puṣṭapatir dadhātu
mahyam audumbaro maṇir draviṇāni ni yachatu
upa maudumbaro maṇiḥ prajayā ca dhanena ca
indreṇa jinvito maṇir ā māgant saha varcasā
devo maṇiḥ sapatnahā dhanasā dhanasātaye
paśor annasya bhūmānaṃ gavāṃ sphātiṃ ni yachatu
yathāgre tvaṃ vanaspate puṣṭhyā saha jajñiṣe
evā dhanasya me sphātim ā dadhātu sarasvatī
ā me dhanaṃ sarasvatī payasphātiṃ ca dhānyam
sinīvāly upā vahād ayaṃ caudumbaro maṇiḥ
tvaṃ maṇīṇām adhipā vṛṣāsi tvayi puṣṭaṃ puṣṭapatir jajāna
tvayīme vājā draviṇāni sarvaudumbaraḥ sa tvam asmat sahasvārād ārād arātim amatiṃ kṣudhaṃ ca
grāmaṇīr asi grāmaṇīr utthāya abhiṣikto 'bhi mā siñca varcasā
tejo 'si tejo mayi dhārayādhi rayir asi rayiṃ me dhehi
puṣṭir asi puṣṭyā mā sam aṅgdhi gṛhamedhī gṛhapatiṃ mā kṛṇu
audumbaraḥ sa tvam asmāsu dhehi rayiṃ ca naḥ sarvavīraṃ ni yacha rāyas poṣāya prati muñce ahaṃ tvām
ayam audumbaro maṇir vīro vīrāya badhyate
sa naḥ saniṃ madhumatīṃ kṛṇotu rayiṃ ca naḥ sarvavīram ni yachāt
śatakāṇḍo duścyavanaḥ sahasraparṇa uttiraḥ
darbho ya ugra oṣadhis taṃ te badhnāmy āyuṣe
nāsya keśān pra vapanti norasi tāḍam ā ghnate
yasmā achinnaparṇena darbhena śarma yachati
divi te tūlam oṣadhe pṛthivyām asi niṣṭhitaḥ
tvayā sahasrakāṇḍenāyuḥ pra vardhayāmahe
tisro divo aty atṛṇat tisra imāḥ pṛthivīr uta
tvayāhaṃ durhārdo jihvāṃ ni tṛṇadmi vacāṃsi
tvam asi sahamāno 'ham asmi sahasvān
ubhau sahasvantau bhūtvā sapatnān sahiṣīvahi
sahasva no abhimātiṃ sahasva pṛtanāyataḥ
sahasva sarvān durhārdaḥ suhārdo me bahūn kṛdhi
darbheṇa devajātena divi ṣṭambhena śaśvad it
tenāhaṃ śaśvato janāṃ asanaṃ sanavāni ca
priyaṃ mā darbha kṛṇu brahmarājanyābhyām śūdrāya cāryāya ca
yasmai ca kāmayāmahe sarvasmai ca vipaśyate
yo jāyamānaḥ pṛthivīm adṛṃhad yo astabhnād antarikṣaṃ divaṃ ca
yaṃ bibhrataṃ nanu pāpmā viveda sa no 'yaṃ darbho varuṇo divā kaḥ
sapatnahā śatakāṇḍaḥ sahasvān oṣadhīnāṃ prathamaḥ saṃ babhūva
sa no 'yaṃ darbhaḥ pari pātu viśvatas tena sākṣīya pṛtanāḥ pṛtanyataḥ
sahasrārghaḥ śatakāṇḍaḥ payasvān apām agnir vīrudhāṃ rājasūyam
sa no 'yaṃ darbhaḥ pari pātu viśvato devo maṇir āyuṣā saṃ sṛjāti naḥ
ghṛtād ullupto madhumān payasvān bhūmidṛṃho 'cyutaś cyāvayiṣṇuḥ
nudant sapatnān adharāṃś ca kṛṇvan darbhā roha mahatām indriyeṇa
tvaṃ bhūmim aty eṣy ojasā tvaṃ vedyāṃ sīdasi cārur adhvare
tvāṃ pavitram ṛṣayo 'bharanta tvaṃ punīhi duritāny asmat
tīkṣṇo rājā viṣāsahī rakṣohā viśvacarṣaṇiḥ
ojo devānāṃ balam ugram etat taṃ te badhnāmi jarase svastaye
darbheṇa tvaṃ kṛṇavad vīryāṇi darbhaṃ bibhrad ātmanā mā vyathiṣṭhāḥ
atiṣṭhāya varcasādhānyānt sūrya ivā bhāhi pradiśaś catasraḥ
jāṅgiḍo 'si jaṅgiḍo rakṣitāsi jaṅgidaḥ
dvipāc catuṣpād asmākaṃ sarvaṃ rakṣatu jaṅgidaḥ
yā gṛtsyas tripañcāśīḥ śataṃ kṛtyākṛtaś ca ye
sarvān vinaktu tejaso 'rasāṃ jaṅgidas karat
arasaṃ kṛtrimaṃ nādam arasāḥ sapta visrasaḥ
apeto jaṅgiḍāmatim iṣum asteva śātaya
kṛtyādūṣaṇa evāyam atho arātidūṣaṇaḥ
atho sahasvāñ jaṅgiḍaḥ pra na āyumṣi tāriṣat
sa jaṅgiḍasya mahimā pari ṇaḥ pātu viśvataḥ
viṣkandhaṃ yena sāsaha saṃskandham oja ojasā
triṣ ṭvā devā ajanayan niṣṭhitaṃ bhūmyām adhi
tam u tvāṅgirā iti brāhmaṇāḥ pūrvyā viduḥ
na tvā pūrvā oṣadhayo na tvā taranti yā navāḥ
vibādha ugro jaṅgiḍaḥ paripāṇaḥ sumaṅgalaḥ
athopadāna bhagavo jāṅgiḍāmitavīrya
purā ta ugrā grasata upendro vīryaṃ dadau
ugra it te vanaspata indra ojmānam ā dadhau
amīvāḥ sarvāś cātayaṃ jahi rakṣāṃsy oṣadhe
āśarīkaṃ viśarīkaṃ balāsaṃ pṛṣṭyāmayam
takmānaṃ viśvaśāradam arasāṃ jaṅgiḍas karat
indrasya nāma gṛhṇanta ṛsayo jaṅgidaṃ daduḥ
devā yaṃ cakrur bheṣajam agre viṣkandhadūṣaṇam
sa no rakṣatu jaṅgiḍo dhanapālo dhaneva
devā yaṃ cakrur brāhmaṇāḥ paripāṇam arātiham
durhārdaḥ saṃghoraṃ cakṣuḥ pāpakṛtvānam āgamam
tāṃs tvaṃ sahasracakṣo pratībodhena nāśaya paripāṇo 'si jaṅgiḍaḥ
pari mā divaḥ pari mā pṛthivyāḥ pary antarikṣāt pari mā vīrudbhyaḥ
pari mā bhūtāt pari mota bhavyād diśodiśo jaṅgiḍaḥ pātv asmān
ya ṛṣṇavo devakṛtā ya uto vavṛte 'nyaḥ
sarvāṃ stān viśvabheṣajo 'rasāṃ jaṅgiḍas karat
śatavāro anīnaśad yakṣmān rakṣāṃsi tejasā
ārohan varcasā saha maṇir durṇāmacātanaḥ
śṛṅgābhyāṃ rakṣo nudate mūlena yātudhānyaḥ
madhyena yakṣmaṃ bādhate nainaṃ pāpmāti tatrati
ye yakṣmāso arbhakā mahānto ye ca śabdinaḥ
sarvāṃ durṇāmahā maṇiḥ śatavāro anīnaśat
śataṃ vīrān ajanayac chataṃ yakṣmān apāvapat
durṇāmnaḥ sarvān hatvāva rakṣāṃsi dhūnute
hiraṇyaśṛṅga ṛṣabhaḥ śātavāro ayaṃ maṇiḥ
durṇāmnaḥ sarvāṃs tṛdhvāva rakṣāṃsy akramīt
śatam ahaṃ durṇāmnīnāṃ gandharvāpsarasāṃ śatam
śatam śaśvanvatīnāṃ śatavāreṇa vāraye
idaṃ varco agninā dattam āgan bhargo yaśaḥ saha ojo vayo balam
trayastriṃśad yāni ca vīryāṇi tāny agniḥ pra dadātu me
varca ā dhehi me tanvāṃ saha ojo vayo balam
indriyāya tvā karmaṇe vīryāya prati gṛhṇāmi śataśāradāya
ūrje tvā balāya tvaujase sahase tvā
abhibhūyāya tvā rāṣṭrabhṛtyāya pary ūhāmi śataśāradāya
ṛtubhyaṣ ṭvārtavebhyo mādbhyaḥ saṃvatsarebhyaḥ
dhātre vidhātre samṛdhe bhūtasya pataye yaje
na taṃ yakṣmā arundhate nainaṃ śapatho aśnute
yaṃ bheṣajasya gulguloḥ surabhir gandho aśnute
viṣvañcas tasmād yakṣmā mṛgā aśvā iverate
yad gulgulu saindhavaṃ yad vāpy asi samudriyam
ubhayor agrabhaṃ nāmāsmā ariṣṭatātaye
aitu devas trāyamāṇaḥ kuṣṭho himavatas pari
takmānaṃ sarvaṃ nāśaya sarvāś ca yātudhānyaḥ
trīṇi te kuṣṭha nāmāni nadyamāro nadyāriṣaḥ
nadyāyaṃ puruṣo riṣat
yasmai paribravīmi tvā sāyaṃprātar atho divā
jīvalā nāma te mātā jīvanto nāma te pitā
nadyāyaṃ puruṣo riṣat
yasmai paribravīmi tvā sāyaṃprātar atho divā
uttamo asy oṣadhīnām anaḍvān jagatām iva vyāghraḥ śvapadām iva
nadyāyaṃ puruṣo riṣat
yasmai paribravīmi tvā sāyaṃprātar atho divā
triḥ śāmbubhyo aṅgirebhyas trir ādityebhyas pari
trir jāto viśvadevebhyaḥ
sa kuṣṭho viśvabheṣajaḥ sākaṃ somena tiṣṭhati
aśvattho devasadanas tṛtīyasyām ito divi
tatrāmṛtasya cakṣaṇaṃ tataḥ kuṣṭho ajāyata
sa kuṣṭho viśvabheṣajaḥ sākaṃ somena tiṣṭhati
hiraṇyayī naur acarad dhiraṇyabandhanā divi
tatrāmṛtasya cakṣaṇaṃ tataḥ kuṣṭho ajāyata
sa kuṣṭho viśvabheṣajaḥ sākaṃ somena tiṣṭhati
yatra nāvaprabhraṃśanaṃ yatra himavataḥ śiraḥ
tatrāmṛtasya cakṣaṇaṃ tataḥ kuṣṭho ajāyata
sa kuṣṭho viśvabheṣajaḥ sākaṃ somena tiṣṭhati
yaṃ tvā veda pūrva ikṣvāko yaṃ vā tvā kuṣṭha kāmyaḥ
yaṃ vā vaso yam ātsyas tenāsi viśvabheṣajaḥ
śīrṣaśokaṃ tṛtīyakaṃ sadaṃdir yaś ca hāyanaḥ
takmānaṃ viśvadhāvīryādharāñcaṃ parā suva
yan me chidraṃ manaso yac ca vācaḥ sarasvatī manyumantaṃ jagāma
viśvais tad devaiḥ saha saṃvidānaḥ saṃ dadhātu bṛhaspatiḥ
mā na āpo medhāṃ mā brahma pra mathiṣṭana
suṣyadā yūyaṃ syandadhvam upahūto 'haṃ sumedhā varcasvī
mā no medhāṃ mā no dīkṣāṃ mā no hiṃsiṣṭaṃ yat tapaḥ
śivā naḥ śaṃ santv āyuṣe śivā bhavantu mātaraḥ
yā naḥ pīparad aśvinā jyotiṣmatī tamas tiraḥ
tām asme rāsatām iṣam
bhadram ichanta ṛṣayaḥ svarvidas tapo dīkṣām upaniṣedur agre
tato rāṣṭraṃ balam ojaś ca jātaṃ tad asmai devā upasaṃnamantu
brahma hotā brahma yajñā brahmaṇā svaravo mitāḥ
adhvaryur brahmaṇo jāto brahmaṇo 'ntarhitaṃ haviḥ
brahma sruco ghṛtavatīr brahmaṇā vedir uddhitā
brahma yajñasya tattvaṃ ca ṛtvijo ye haviṣkṛtaḥ
śamitāya svāhā
aṃhomuce pra bhare manīṣām ā sutrāvṇe sumatim āvṛṇānaḥ
imam indra prati havyaṃ gṛbhāya satyāḥ santu yajamānasya kāmāḥ
aṃhomucaṃ vrṣabhaṃ yajñiyānāṃ virājantaṃ prathamam adhvarāṇam
apāṃ napātam aśvinā huve dhiya indriyeṇa ta indriyaṃ dattam ojaḥ
yatra brahmavido yānti dīkṣayā tapasā saha
agnir mā tatra nayatv agnir medhā dadhātu me
agnaye svāhā
yatra brahmavido yānti dīkṣayā tapasā saha
vāyur mā tatra nayatu vāyuḥ praṇān dadhātu me vāyave svāhā
yatra brahmavido yānti dīkṣayā tapasā saha
sūryo mā tatra nayatu cakṣuḥ sūryo dadhātu me
sūryāya svāhā
yatra brahmavido yānti dīkṣayā tapasā saha
candro mā tatra nayatu manaś candro dadhātu me
candrāya svāhā
yatra brahmavido yānti dīkṣayā tapasā saha
somo mā tatra nayatu payaḥ somo dadhātu me
somāya svāhā
yatra brahmavido yānti dīkṣayā tapasā saha
indro mā tatra nayatu balam indro dadhātu me
indrāya svāhā
yatra brahmavido yānti dīkṣayā tapasā saha
āpo mā tatra nayatv amṛtam mopa tiṣṭhatu
adbhyaḥ svāhā
yatra brahmavido yānti dīkṣayā tapasā saha
brahmā mā tatra nayatu brahmā brahma dadhātu me
brahmaṇe svāhā
āyuṣo 'si prataraṇaṃ vipraṃ bheṣajam ucyase
tad āñjana tvaṃ śaṃtāte śam āpo abhayaṃ kṛtam
yo harimā jāyānyo 'ṅgabhedo viṣalpakaḥ
sarvaṃ te yakṣmam aṅgebhyo bahir nir hantv āñjanam
āñjanaṃ pṛthivyāṃ jātaṃ bhadraṃ puruṣajīvanam
kṛṇotv apramāyukaṃ rathajūtim anāgasam
prāṇa prāṇaṃ trāyasvāso asave mṛḍa
nirṛte nirṛtyā naḥ pāśebhyo muñca
sindhor garbho 'si vidyutāṃ puṣpam
vātaḥ prāṇaḥ sūryaś cakṣur divas payaḥ
devāñjana traikakuda pari mā pāhi viśvataḥ
na tvā taranty oṣadhayo bāhyāḥ parvatīyā uta
vīdaṃ madhyam avāsṛpad rakṣohāmīvacātanaḥ
amīvāḥ sarvāś cātayan nāśayad abhibhā itaḥ
bahv idaṃ rājan varuṇānṛtam āha pūruṣaḥ
tasmāt sahasravīrya muñca naḥ pary aṃhasaḥ
yad āpo aghnyā iti varuṇeti yad ūcima
tasmāt sahasravīrya muñca naḥ pary aṃhasaḥ
mitraś ca tvā varuṇaś cānupreyatur āñjana
tau tvānugatya dūraṃ bhogāya punar ohatuḥ
ṛṇād ṛṇam iva saṃ naya kṛtyāṃ kṛtyākṛto gṛham
cakṣurmantrasya durhārdaḥ pṛṣṭīr api śṛṇāñjana
yad asmāsu duṣvapnyaṃ yad goṣu yac ca no gṛhe
anāmagas taṃ ca durhārdaḥ priyaḥ prati muñcatām
apām ūrja ojaso vāvṛdhānam agner jātam adhi jātavedasaḥ
caturvīraṃ parvatīyaṃ yad āñjanaṃ diśaḥ pradiśaḥ karad ic chivās te
caturvīraṃ badhyata āñjanaṃ te sarvā diśo abhayās te bhavantu
dhruvas tiṣṭhāsi saviteva cārya imā viśo abhi harantu te balim
ākṣvaikaṃ maṇim ekaṃ krṇuṣva snāhy ekenā pibaikam eṣām
caturvīraṃ nairṛtebhyaś caturbhyo grāhyā bandhebhyaḥ pari pātv asmān
agnir māgnināvatu prāṇāyāpānāyāyuṣe varcasa ojase
tejase svastaye subhūtaye svāhā
indro mendriyeṇāvatu prāṇāyāpānāyāyuṣe varcasa ojase
tejase svastaye subhūtaye svāhā
somo mā saumyenāvatu prāṇāyāpānāyāyuṣe varcasa ojase
tejase svastaye subhūtaye svāhā
bhago ma bhagenāvatu prāṇāyāpānāyāyuṣe varcasa ojase
tejase svastaye subhūtaye svāhā
maruto mā gaṇair avantu prāṇāyāpānāyuṣe varcasa ojase tejase
svastaye subhūtaye svāhā
prajāpatiṣ ṭvā badhnāt prathamam astṛtaṃ vīryāya kam
tat te badhnāmy āyuṣe varcasa ojase ca balāya cāstṛtas tvābhi rakṣatu
ūrdhvas tiṣṭhatu rakṣann apramādam astṛtemam mā tvā dabhan paṇayo yātudhānāḥ
indra iva dasyūn ava dhūnuṣva pṛtanyataḥ sarvāṃ chatrūn vi ṣahasvāstṛtas tvābhi rakṣatu
śataṃ ca na praharanto nighnanto na tastire
tasminn indraḥ pary adatta cakṣuḥ prāṇam atho balam astṛtas tvābhi rakṣatu
indrasya tvā varmaṇā pari dhāpayāmo yo devānām adhirājo babhūva
punas tvā devāḥ pra ṇayantu sarve 'stṛtas tvābhi rakṣatu
asmin maṇāv ekaśataṃ vīryāṇi sahasraṃ prāṇā asminn astṛte
vyāghraḥ śatrūn abhi tiṣṭha sarvān yas tvā pṛtanyād adharaḥ so astv astṛtas tvābhi rakṣatu
ghṛtād ullupto madhumān payasvānt sahasraprāṇaḥ śatayonir vayodhāḥ
śambhūś ca mayobhūś corjasvāṃś ca payasvāṃś cāstṛtas tvābhi rakṣatu
yathā tvam uttaro 'so asapatnaḥ sapatnahā
sajātānām asad vaśī tathā tvā savitā karad astṛtas tvābhi rakṣatu
ā rātri pārthivaṃ rajaḥ pitur aprāyi dhāmabhiḥ
divaḥ sadāṃsi bṛhatī vi tiṣṭhasa ā tveṣaṃ vartate tamaḥ
na yasyāḥ pāraṃ dadṛśe na yoyuvad viśvam asyāṃ ni viśate yad ejati
ariṣṭāsas ta urvi tamasvati rātri pāram aśīmahi bhadre pāram aśīmahi
ye te rātri nṛcakṣaso draṣṭāro navatir nava
aśītiḥ santy aṣṭā uto te sapta saptatiḥ
ṣaṣṭiś ca ṣaṭ ca revati pañcāśat pañca sumnayi
catvāraś catvāriṃśac ca trayas triṃśac ca vājini
dvau ca te viṃśatiś ca te rātry ekādaśāvamāḥ
tebhir no adya pāyubhir nu pāhi duhitar divaḥ
rakṣā mākir no aghaśaṃsa īśata mā no duḥśaṃsa īśata
mā no adya gavāṃ steno māvīnāṃ vṛka īśata
māśvānāṃ bhadre taskaro mā nṛṇāṃ yātudhānyaḥ
paramebhiḥ pathibhi steno dhāvatu taskaraḥ
pareṇa datvatī rajjuḥ pareṇāghāyur arṣatu
adha rātri tṛṣṭadhūmam aśīrṣāṇam ahiṃ kṛṇu
hanū vṛkasya jambhayā stenaṃ drupade jahi
tvayi rātri vasāmasi svapiṣyāmasi jāgṛhi
gobhyo naḥ śarma yachāśvebhyaḥ puruṣebhyaḥ
atho yāni ca yasmā ha yāni cāntaḥ parīṇahi
tāni te pari dadmasi
rātri mātar uṣase naḥ pari dehi
uṣā no ahne pari dadātv ahas tubhyaṃ vibhāvari
yat kiṃ cedaṃ patayati yat kiṃ cedaṃ sarīsṛpam
yat kiṃ ca parvatāyāsatvaṃ tasmāt tvaṃ rātri pāhi naḥ
sā paścāt pāhi sā puraḥ sottarād adharād uta
gopāya no vibhāvari stotāras ta iha smasi
ye rātrim anutiṣṭhanti ye ca bhūteṣu jāgrati
paśūn ye sarvān rakṣanti te na ātmasu jāgrati te naḥ paśuṣu jāgrati
veda vai rātri te nāma ghṛtācī nāma vā asi
tāṃ tvāṃ bharadvājo veda sā no vitte 'dhi jāgrati
iṣirā yoṣā yuvatir damūnā rātrī devasya savitur bhagasya
aśvakṣabhā suhavā saṃbhṛtaśrīr ā paprau dyāvāpṛthivī mahitvā
ati viśvāny aruhad gambhiro varṣiṣṭham aruhanta śraviṣṭhāḥ
uśatī rātry anu sā bhadrābhi tiṣṭhate mitra iva svadhābhiḥ
varye vande subhage sujāta ājagan rātri sumanā iha syām
asmāṃs trāyasva naryāṇi jātā atho yāni gavyāni puṣṭyā
siṃhasya rātry uśatī pīṃṣasya vyāghrasya dvīpino varca ā dade
aśvasya bradhnaṃ puruṣasya māyuṃ puru rūpāṇi kṛṇuṣe vibhātī
śivāṃ rātrim anusūryaṃ ca himasya mātā suhavā no astu
asya stomasya subhage ni bodha yena tvā vande viśvāsu dikṣu
stomasya no vibhāvari rātri rājeva joṣase
asāma sarvavīrā bhavāma sarvavedaso vyuchantīr anūṣasaḥ
śamyā ha nāma dadhiṣe mama dipsanti ye dhanā
rātrīhi tān asutapā ya steno na vidyate yat punar na vidyate
bhadrāsi rātri camaso na viṣṭo viṣvaṅ gorūpaṃ yuvatir bibharṣi
cakṣuṣmatī me uśatī vapūmṣi prati tvaṃ divyā na kṣām amukthāḥ
yo adya stena āyaty aghāyur martyo ripuḥ
rātrī tasya pratītya pra grīvāḥ pra śiro hanat
pra pādau na yathāyati pra hastau na yathāśiṣat
yo malimlur upāyati sa saṃpiṣṭo apāyati
apāyati svapāyati śuṣke sthāṇāv apāyati
adha rātri tṛṣṭadhūmam aśīrṣāṇam ahiṃ kṛṇu
akṣau vṛkasya nir jahyās tena taṃ drupade jahi
ye te rātry anaḍvāhas tīkṣṇaśṛṅgāḥ svāśavaḥ
tebhir no adya pārayāti durgāṇi viśvahā
rātriṃrātrim ariṣyantas tarema tanvā vayam
gambhīram aplavā iva na tareyur arātayaḥ
yathā śāmyākaḥ prapatann apavān nānuvidyate
evā rātri pra pātaya yo asmāṃ abhyaghāyati
apa stenaṃ vāsayo goajam uta taskaram
atho yo arvataḥ śiro 'bhidhāya ninīṣati
yad adya rātri subhage vibhajanty ayo vasu
yad etad asmān bhojaya yathed anyān upāyasi
uṣase naḥ pari dehi sarvān rātry anāgasaḥ
uṣā no ahne ā bhajād ahas tubhyaṃ vibhāvari
ayuto 'ham ayuto ma ātmāyutaṃ me cakṣur ayutaṃ me śrotram
ayuto me prāṇo 'yuto me 'pāno 'yuto me vyāno 'yuto 'haṃ sarvaḥ
devasya tvā savituḥ prasave 'śvinor bāhubhyāṃ pūṣṇo hastābhyāṃ prasūta ā rabhe
kāmas tad agre sam avartata manaso retaḥ prathamaṃ yad āsīt
sa kāma kāmena bṛhatā sayonī rāyas poṣaṃ yajamānāya dhehi
tvaṃ kāma sahasāsi pratiṣṭhito vibhur vibhāvā sakha ā sakhīyate
tvam ugraḥ pṛtanāsu sasahiḥ saha ojo yajamānāya dhehi
dūrāc cakamānāya pratipāṇāyākṣaye
āsmā aśṛṇvann āśāḥ kāmenājanayant svaḥ
kāmena mā kāma āgan hṛdayād dhṛdayaṃ pari
yad amīṣām ado manas tad aitūpa mām iha
yat kāma kāmayamānā idaṃ kṛṇmasi te haviḥ
tan naḥ sarvaṃ sam ṛdhyatām athaitasya haviṣo vīhi svāhā
kālo aśvo vahati saptaraśmiḥ sahasrākṣo ajaro bhūriretāḥ
tam ā rohanti kavayo vipaścitas tasya cakrā bhuvanāni viśvā
sapta cakrān vahati kāla eṣa saptāsya nābhīr amṛtaṃ nv akṣaḥ
sa imā viśvā bhuvanāny añjat kālaḥ sa īyate prathamo nu devaḥ
pūrṇaḥ kumbho 'dhi kāla āhitas taṃ vai paśyāmo bahudhā nu santam
sa imā viśvā bhuvanāni pratyaṅ kālaṃ tam āhuḥ parame vyoman
sa eva saṃ bhuvanāny ābharat sa eva saṃ bhuvanāni pary ait
pitā sann abhavat putra eṣāṃ tasmād vai nānyat param asti tejaḥ
kālo 'mūṃ divam ajanayat kāla imāḥ pṛthivīr uta
kāle ha bhūtaṃ bhavyaṃ ceṣitaṃ ha vi tiṣṭhate
kālo bhūtim asṛjata kāle tapati sūryaḥ
kāle ha viśvā bhūtāni kāle cakṣur vi paśyati
kāle manaḥ kāle prāṇaḥ kāle nāma samāhitam
kālena sarvā nandanty āgatena prajā imāḥ
kāle tapaḥ kāle jyeṣṭham kāle brahma samāhitam
kālo ha sarvasyeśvaro yaḥ pitāsīt prajāpateḥ
teneṣitaṃ tena jātaṃ tad u tasmin pratiṣṭhitam
kālo ha brahma bhūtvā bibharti parameṣṭhinam
kālaḥ prajā asṛjata kālo agre prajāpatim
svayaṃbhūḥ kaśyapaḥ kālāt tapaḥ kālād ajāyata
kālād āpaḥ sam abhavan kālād brahma tapo diśaḥ
kālenod eti sūryaḥ kāle ni viśate punaḥ
kālena vātaḥ pavate kālena pṛthivī mahī
dyaur mahī kāla āhitā
kālo ha bhūtaṃ bhavyaṃ ca putro ajanayat purā
kālād ṛcaḥ sam abhavan yajuḥ kālād ajāyata
kālo yajñaṃ sam airayad devebhyo bhāgam akṣitam
kāle gandharvāpsarasaḥ kāle lokāḥ pratiṣṭhitāḥ
kāle 'yam aṅgirā devo 'tharvā cādhi tiṣṭhataḥ
imaṃ ca lokaṃ paramaṃ ca lokaṃ puṇyāṃś ca lokān vidhṛtīś ca puṇyāḥ
sarvāṃl lokān abhijitya brahmaṇā kālaḥ sa īyate paramo nu devaḥ
rātriṃrātrim aprayātaṃ bharanto 'śvāyeva tiṣṭhate ghāsam asmai
rāyas poṣeṇa sam iṣā madanto mā te agne prativeśā riṣāma
yā te vasor vāta iṣuḥ sā ta eṣā tayā no mṛḍa
rāyas poṣeṇa sam iṣā madanto mā te agne prativeśā riṣāma
sāyaṃsāyaṃ gṛhapatir no agniḥ prātaḥprātaḥ saumanasasya dātā
vasorvasor vasudāna edhi vayaṃ tvendhānās tanvaṃ puṣema
prātaḥprātar gṛhapatir no agniḥ sāyaṃsāyaṃ saumanasasya dātā
vasorvasor vasudāna edhīndhānās tvā śataṃhimā ṛdhema
apaścā dagdhānnasya bhūyāsam
annādāyānnapataye rudrāya namo agnaye
sabhyaḥ sabhāṃ me pāhi ye ca sabhyāḥ sabhāsadaḥ
tvām indrā puruhūta viśvam āyur vy aśnavan
aharahar balim it te haranto 'śvāyeva tiṣṭhate ghāsam agne
yamasya lokād adhy ā babhūvitha pramadā martyān pra yunakṣi dhīraḥ
ekākinā sarathaṃ yāsi vidvānt svapnaṃ mimāno asurasya yonau
bandhas tvāgre viśvacayā apaśyat purā rātryā janitor eke ahni
tataḥ svapnedam adhy ā babhūvitha bhiṣagbhyo rūpam apagūhamānaḥ
bṛhadgāvāsurebhyo 'dhi devān upāvartata mahimānam ichan
tasmai svapnāya dadhur ādhipatyaṃ trayastriṃśāsaḥ svar ānaśānāḥ
naitāṃ viduḥ pitaro nota devā yeṣāṃ jalpiś caraty antaredam
trite svapnam adadhur āptye nara ādityāso varuṇenānuśiṣṭāḥ
yasya krūram abhajanta duṣkṛto 'svapnena sukṛtaḥ puṇyam āyuḥ
svar madasi parameṇa bandhunā tapyamānasya manaso 'dhi jajñiṣe
vidma te sarvāḥ parijāḥ purastād vidma svapna yo adhipā ihā te
yaśaśvino no yaśaseha pāhy ārād dviṣebhir apa yāhi dūram
yathā kalāṃ yathā śaphaṃ yathā rṇaṃ samnayanti
evā duṣvapnyaṃ sarvam apriye saṃ nayāmasi
saṃ rājāno aguḥ sam ṛṇāmy aguḥ saṃ kuṣṭhā aguḥ saṃ kalā aguḥ
sam asmāsu yad duṣvapnyaṃ nir dviṣate duṣvapnyaṃ suvāma
devānāṃ patnīnāṃ garbha yamasya kara yo bhadraḥ svapna
sa mama yaḥ pāpas tad dviṣate pra hiṇmaḥ
mā tṛṣṭānām asi kṛṣṇaśakuner mukham
taṃ tvā svapna tathā saṃ vidma sa tvaṃ svapnāśva iva kāyam aśva iva nīnāham
anāsmākaṃ devapīyuṃ piyāruṃ vapa yad asmāsu duṣvapnyaṃ yad goṣu yac ca no gṛhe
anāsmākas tad devapīyuḥ piyārur niṣkam iva prati muñcatām
navāratnīn apamayā asmākaṃ tataḥ pari
duṣvapnyaṃ sarvaṃ dviṣate nir dayāmasi
ghṛtasya jūtiḥ samanā sadevā saṃvatsaraṃ haviṣā vardhayantī
śrotraṃ cakṣuḥ prāṇo 'chinno no astv achinnā vayam āyuṣo varcasaḥ
upāsmān prāṇo hvayatām upa prāṇaṃ havāmahe
varco jagrāha pṛthivy antarikṣaṃ varcaḥ somo bṛhaspatir vidhattā
varcaso dyāvāpṛthivī saṃgrahaṇī babhūvathur varco gṛhītvā pṛthivīm anu saṃ carema
yaśasam gāvo gopatim upa tiṣṭhanty āyatīr yaśo gṛhītvā pṛthivīm anu saṃ carema
vrajaṃ kṛṇudhvaṃ sa hi vo nṛpāṇo varmā sīvyadhvaṃ bahulā pṛthūni
puraḥ kṛṇudhvam āyasīr adhṛṣṭā mā vaḥ susroc camaso dṛṃhata tam
yajñasya cakṣuḥ prabhṛtir mukhaṃ ca vācā śrotreṇa manasā juhomi
imaṃ yajñaṃ vitataṃ viśvakarmaṇā devā yantu sumanasyamānāḥ
ye devānām ṛtvijo ye ca yajñiyā yebhyo havyaṃ kriyate bhāgadheyam
imaṃ yajñaṃ saha patnībhir etya yāvanto devās taviṣā mādayantām
tvam agne vratapā asi deva ā martyeṣv ā
tvaṃ yajñeṣv īḍyaḥ
yad vo vayaṃ pramināma vratāni viduṣāṃ devā aviduṣṭarāsaḥ
agniṣ ṭad viśvād ā pṛṇātu vidvānt somasya yo brāhmaṇāṃ āviveśa
ā devānām api panthām aganma yac chaknavāma tad anupravoḍhum
agnir vidvānt sa yajāt sa id dhotā so 'dhvarānt sa ṛtūn kalpayāti
vāṅ ma āsan nasoḥ prāṇaś cakṣur akṣṇoḥ śrotraṃ karṇayoḥ
apalitāḥ keśā aśoṇā dantā bahu bāhvor balam
ūrvor ojo jaṅghayor javaḥ pādayoḥ
pratiṣṭhā ariṣṭāni me sarvātmānibhṛṣṭaḥ
tanūs tanvā me sahe dataḥ sarvam āyur aśīya
syonaṃ me sīda puruḥ pṛṇasva pavamānaḥ svarge
priyaṃ mā kṛṇu deveṣu priyaṃ rājasu mā kṛṇu
priyaṃ sarvasya paśyata uta śūdra utārye
ut tiṣṭha brahmaṇas pate devān yajñena bodhaya
āyuḥ prāṇaṃ prajāṃ paśūn kīrtiṃ yajamānaṃ ca vardhaya
agne samidham āhārṣaṃ bṛhate jātavedase
sa me śraddhāṃ ca medhāṃ ca jātavedāḥ pra yachatu
idhmena tvā jātavedaḥ samidhā vardhayāmasi
tathā tvam asmān vardhaya prajayā ca dhanena ca
yad agne yāni kāni cid ā te dārūṇi dadhmasi
sarvaṃ tad astu me śivaṃ taj juṣasva yaviṣṭhya
etās te agne samidhas tvam iddhaḥ samid bhava
āyur asmāsu dhehy amṛtatvam ācāryāya
hariḥ suparṇo divam āruho 'rciṣā ye tvā dipsanti divam utpatantam
ava tāṃ jahi harasā jātavedo 'bibhyad ugro 'rciṣā divam ā roha sūrya
ayojālā asurā māyino 'yasmayaiḥ pāśair aṅkino ye caranti
tāṃs te randhayāmi harasā jātavedaḥ sahasraṛṣṭiḥ sapatnān pramṛṇan pāhi vajraḥ
paśyema śaradaḥ śatam
jīvema śaradaḥ śatam
budhyema śaradaḥ śatam
rohema śaradaḥ śatam
pūṣema śaradaḥ śatam
bhavema śaradaḥ śatam
bhūṣema śaradaḥ śatam
bhūyasīḥ śaradaḥ śatam
avyasaś ca vyacasaś ca bilaṃ vi ṣyāmi māyayā
tābhyām uddhṛtya vedam atha karmāṇi kṛṇmahe
jīvā stha jīvyāsaṃ sarvam āyur jīvyāsam
upajīvā sthopa jīvyāsaṃ sarvam āyur jīvyāsam
saṃjīvā stha saṃ jīvyāsaṃ sarvam āyur jīvyāsam
jīvalā stha jīvyāsaṃ sarvam āyur jīvyāsam
indra jīva sūrya jīva devā jīvā jīvyāsam aham
sarvam āyur jīvyāsam
stutā mayā varadā vedamātā pra codayantāṃ pāvamānī dvijānām
āyuḥ prāṇaṃ prajāṃ paśuṃ kīrtiṃ draviṇaṃ brahmavarcasam
mahyaṃ dattvā vrajata brahmalokam
yasmāt kośād udabharāma vedaṃ tasminn antar ava dadhma enam
kṛtam iṣṭaṃ brahmaṇo vīryeṇa tena mā devās tapasāvateha
indra tvā vṛṣabhaṃ vayaṃ sute some havāmahe
sa pāhi madhvo andhasaḥ
maruto yasya hi kṣaye pāthā divo vimahasaḥ
sa sugopātamo janaḥ
ukṣānnāya vaśānnāya somapṛṣṭhāya vedhase
stomair vidhemāgnaye
marutaḥ potrāt suṣṭubhaḥ svarkād ṛtunā somaṃ pibantu
agnir āgnīdhrāt suṣṭubhaḥ svarkād ṛtunā somaṃ pibatu
indro brahmā brāhmaṇāt suṣṭubhaḥ svarkād ṛtunā somaṃ pibatu
devo draviṇodāḥ potrāt suṣṭubhaḥ svarkād ṛtunā somaṃ pibatu
ā yāhi suṣumā hi ta indra somaṃ pibā imam
edaṃ barhiḥ sado mama
ā tvā brahmayujā harī vahatām indra keśinā
upa brahmāṇi naḥ śṛṇu
brahmāṇas tvā vayaṃ yujā somapām indra sominaḥ
sutāvanto havāmahe
ā no yāhi sutāvato 'smākaṃ suṣṭutīr upa
pibā su śiprinn andhasaḥ
ā te siñcāmi kukṣyor anu gātrā vi dhāvatu
gṛbhāya jihvayā madhu
svāduṣ ṭe astu saṃsude madhumān tanve tava
somaḥ śam astu te hṛde
ayam u tvā vicarṣaṇe janīr ivābhi saṃvṛtaḥ
pra soma indra sarpatu
tuvigrīvo vapodaraḥ subāhur andhaso sade
indro vṛtrāṇi jighnate
indra prehi puras tvaṃ viśvasyeśāna ojasā
vṛtrāṇi vṛtrahaṃ jahi
dīrghas te astv aṅkuśo yenā vasu prayachasi
yajamānāya sunvate
ayaṃ ta indra somo nipūto adhi barhiṣi
ehīm asya dravā piba
śācigo śācipūjanāyaṃ raṇāya te sutaḥ
ākhaṇḍala pra hūyase
yas te śṛṅgavṛṣo napāt praṇapāt kuṇḍapāyyaḥ
ny asmin dadhra ā manaḥ
indra tvā vṛṣabhaṃ vayaṃ sute some havāmahe
sa pāhi madhvo andhasaḥ
indra kratuvidaṃ sutaṃ somaṃ harya puruṣṭuta
pibā vṛṣasva tātṛpim
indra pra ṇo dhitāvānaṃ yajñaṃ viśvebhir devebhir
tira stavāna viśpate
indra somāḥ sutā ime tava pra yanti satpate
kṣayaṃ candrāsa indavaḥ
dadhiṣvā jaṭhare sutaṃ somam indra vareṇyam
tava dyukṣāsa indavaḥ
girvaṇaḥ pāhi naḥ sutaṃ madhor dhārābhir ajyase
indra tvādātam id yaśaḥ
abhi dyumnāni vanina indraṃ sacante akṣitā
pītvī somasya vāvṛdhe
arvāvato na ā gahi parāvataś ca vṛtrahan
imā juṣasva no giraḥ
yad antarā parāvatam arvāvataṃ ca hūyase
indreha tata ā gahi
ud ghed abhi śrutāmaghaṃ vṛṣabhaṃ naryāpasam
astāram eṣi sūrya
nava yo navatiṃ puro bibheda bāhvojasā
ahiṃ ca vṛtrahāvadhīt
sa na indraḥ śivaḥ sakhāśvāvad gomad yavamat
urudhāreva dohate
indra kratuvidaṃ sutaṃ somaṃ harya puruṣṭuta
pibā vṛṣasva tātṛpim
evā pāhi pratnathā mandatu tvā śrudhi brahma vāvṛdhasvota gīrbhiḥ
āviḥ sūryaṃ kṛṇuhi pīpihīṣo jahi śatrūṃr abhi gā indra tṛndhi
arvāṅ ehi somakāmaṃ tvāhur ayaṃ sutas tasya pibā madāya
uruvyacā jaṭhara ā vṛṣasva piteva naḥ śṛṇuhi hūyamānaḥ
āpūrṇo asya kalaśaḥ svāhā sekteva kośaṃ siṣice pibadhyai
sam u priyā āvavṛtran madāya pradakṣiṇid abhi somāsa indram
taṃ vo dasmam ṛtīṣaham vasor mandānam andhasaḥ
abhi vatsaṃ na svasareṣu dhenava indraṃ gīrbhir navāmahe
dyukṣaṃ sudānuṃ taviṣībhir āvṛtaṃ giriṃ na purubhojasam
kṣumantaṃ vājaṃ śatinaṃ sahasriṇaṃ makṣū gomantam īmahe
tat tvā yāmi suvīryaṃ tad brahma pūrvacittaye
yenā yatibhyo bhṛgave dhane hite yena praskaṇvam āvitha
yenā samudram asṛjo mahīr apas tad indra vṛṣṇi te śavaḥ
sadyaḥ so asya mahimā na saṃnaśe yaṃ kṣoṇīr anucakrade
ud u te madhumattamā gira stomāsa īrate
satrājito dhanasā akṣitotayo vājayanto rathā iva
kaṇvā iva bhṛgavaḥ sūryā iva viśvam id dhītam ānaśuḥ
indraṃ stomebhir mahayanta āyavaḥ priyamedhāso asvaran
indraḥ pūrbhid ātirad dāsam arkair vidadvasur dayamāno vi śatrūn
brahmajūtas tanvā vāvṛdhāno bhūridātra āpṛṇad rodasī ubhe
makhasya te taviṣasya pra jūtim iyarmi vācam amṛtāya bhūṣan
indra kṣitīnām asi mānuṣīṇāṃ viśāṃ daivīnām uta pūrvayāvā
indro vṛtram avṛṇoc chardhanītiḥ pra māyinām aminād varpaṇītiḥ
ahan vyaṃsam uśadhag vaneṣv āvir dhenā akṛṇod rāmyāṇām
indraḥ svarṣā janayann ahāni jigāyośigbhiḥ pṛtanā abhiṣṭiḥ
prārocayan manave ketum ahnām avindaj jyotir bṛhate raṇāya
indras tujo barhaṇā ā viveśa nṛvad dadhāno naryā purūṇi
acetayad dhiya imā jaritre premaṃ varṇam atirac chukram āsām
maho mahāni panayanty asyendrasya karma sukṛtā purūṇi
vṛjanena vṛjinānt saṃ pipeṣa māyābhir dasyūṃr abhibhūtyojāḥ
yudhendro mahnā varivaś cakāra devebhyaḥ satpatiś carṣaṇiprāḥ
vivasvataḥ sadane asya tāni viprā ukthebhiḥ kavayo gṛṇanti
satrāsāhaṃ vareṇyaṃ sahodāṃ sasavāṃsaṃ svar apaś ca devīḥ
sasāna yaḥ pṛthivīṃ dyām utemām indraṃ madanty anu dhīraṇāsaḥ
sasānātyāṃ uta sūryaṃ sasānendraḥ sasāna purubhojasaṃ gām
hiraṇyayam uta bhogaṃ sasāna hatvī dasyūn prāryaṃ varṇam āvat
indra oṣadhīr asanod ahāni vanaspatīṃr asanod antarikṣam
bibheda balaṃ nunude vivāco 'thābhavad damitābhikratūnām
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
ud u brahmāṇy airata śravasyendraṃ samarye mahayā vasiṣṭha
ā yo viśvāni śavasā tatānopaśrotā ma īvato vacāṃsi
ayāmi ghoṣa indra devajāmir irajyanta yac churudho vivāci
nahi svam āyuś cikite janeṣu tānīd aṃhāṃsy ati parṣy asmān
yuje rathaṃ gaveṣaṇaṃ haribhyām upa brahmāṇi jujuṣāṇam asthuḥ
vi bādhiṣṭa sya rodasī mahitvendro vṛtrāṇy apratī jaghanvān
āpaś cit pipyu staryo na gāvo nakṣann ṛtaṃ jaritāras ta indra
yāhi vāyur na niyuto no achā tvaṃ hi dhībhir dayase vi vājān
te tvā madā indra mādayantu śuṣmiṇaṃ tuvirādhasaṃ jaritre
eko devatrā dayase hi martān asmin chūra savane mādayasva
eved indraṃ vṛṣaṇaṃ vajrabāhuṃ vasiṣṭhāso abhy arcanty arkaiḥ
sa na stuto vīravad dhātu gomad yūyaṃ pāta svastibhiḥ sadā naḥ
ṛjīṣī vajrī vṛṣabhas turāṣāṭ chuṣmī rājā vṛtrahā somapāvā
yuktvā haribhyām upa yāsad arvāṅ mādhyaṃdine savane matsad indraḥ
indraś ca somaṃ pibataṃ bṛhaspate 'smin yajñe mandasānā vṛṣaṇvasū
ā vāṃ viśantv indavaḥ svābhuvo 'sme rayiṃ sarvavīraṃ ni yachatam
ā vo vahantu saptayo raghuṣyado raghupatvānaḥ pra jigāta bāhubhiḥ
sīdatā barhir uru vaḥ sadas kṛtaṃ mādayadhvaṃ maruto madhvo andhasaḥ
imaṃ stomam arhate jātavedase ratham iva saṃ mahemā manīṣayā
bhadrā hi naḥ pramatir asya saṃsady agne sakhye mā riṣāmā vayaṃ tava
aibhir agne sarathaṃ yāhy arvāṅ nānārathaṃ vā vibhavo hy aśvāḥ
patnīvatas triṃśataṃ trīṃś ca devān anuṣvadham ā vaha mādayasva
vayam u tvām apūrvya sthūraṃ na kac cid bharanto 'vasyavaḥ
vāje citraṃ havāmahe
upa tvā karmann ūtaye sa no yuvograś cakrāma yo dhṛṣat
tvām id dhy avitāraṃ vavṛmahe sakhāya indra sānasim
yo na idamidaṃ purā pra vasya ānināya tam u va stuṣe
sakhāya indram ūtaye
haryaśvaṃ satpatiṃ carṣaṇīsahaṃ sa hi ṣmā yo amandata
ā tu naḥ sa vayati gavyam aśvyaṃ stotṛbhyo maghavā śatam
pra maṃhiṣṭhāya bṛhate bṛhadraye satyaśuṣmāya tavase matiṃ bhare
apām iva pravaṇe yasya durdharaṃ rādho viśvāyu śavase apāvṛtam
adha te viśvam anu hāsad iṣṭaya āpo nimneva savanā haviṣmataḥ
yat parvate na samaśīta haryata indrasya vajraḥ śnathitā hiraṇyayaḥ
asmai bhīmāya namasā sam adhvara uṣo na śubhra ā bharā panīyase
yasya dhāma śravase nāmendriyaṃ jyotir akāri harito nāyase
ime ta indra te vayaṃ puruṣṭuta ye tvārabhya carāmasi prabhūvaso
nahi tvad anyo girvaṇo giraḥ sadhat kṣoṇīr iva prati no harya tad vacaḥ
bhūri ta indra vīryaṃ tava smasy asya stotur maghavan kāmam ā pṛṇa
anu te dyaur bṛhatī vīryaṃ mama iyaṃ ca te pṛthivī nema ojase
tvaṃ tam indra parvataṃ mahām uruṃ vajreṇa vajrin parvaśaś cakartitha
avāsṛjo nivṛtāḥ sartavā apaḥ satrā viśvaṃ dadhiṣe kevalaṃ sahaḥ
udapruto na vayo rakṣamāṇā vāvadato abhriyasyeva ghoṣāḥ
giribhrajo normayo madanto bṛhaspatim abhy arkā anāvan
saṃ gobhir aṅgiraso nakṣamāṇo bhaga ived aryamaṇaṃ nināya
jane mitro na dampatī anakti bṛhaspate vājayāśūṃr ivājau
sādhvaryā atithinīr iṣirā spārhāḥ suvarṇā anavadyarūpāḥ
bṛhaspatiḥ parvatebhyo vitūryā nir gā ūpe yavam iva sthivibhyaḥ
āpruṣāyan madhunā ṛtasya yonim avakṣipann arka ulkām iva dyoḥ
bṛhaspatir uddharann aśmano gā bhūmyā udneva vi tvacaṃ bibheda
apa jyotiṣā tamo antarikṣad udnaḥ śīpālam iva vāta ājat
bṛhaspatir anumṛśyā valasyābhram iva vāta ā cakra ā gāḥ
yadā valasya pīyato jasuṃ bhed bṛhaspatir agnitapobhir arkaiḥ
dadbhir na jihvā pariviṣṭam ādad āvir nidhīṃr akṛṇod usriyāṇām
bṛhaspatir amata hi tyad āsāṃ nāma svarīṇāṃ sadane guhā yat
āṇḍeva bhitvā śakunasya garbham ud usriyāḥ parvatasya tmanājat
aśnāpinaddhaṃ madhu pary apaśyan matsyaṃ na dīna udani kṣiyantam
niṣ ṭaj jabhāra camasaṃ na vṛkṣād bṛhaspatir viraveṇā vikṛtya
soṣām avindat sa svaḥ so agniṃ so arkeṇa vi babādhe tamāṃsi
bṛhaspatir govapuṣo valasya nir majjānaṃ na parvaṇo jabhāra
himeva parṇā muṣitā vanāni bṛhaspatinākṛpayad valo gāḥ
anānukṛtyam apunaś cakāra yāt sūryāmāsā mitha uccarātaḥ
abhi śyāvaṃ na kṛśanebhir aśvaṃ nakṣatrebhiḥ pitaro dyām apiṃśan
rātryāṃ tamo adadhur jyotir ahan bṛhaspatir bhinad adriṃ vidad gāḥ
idam akarma namo abhriyāya yaḥ pūrvīr anv ānonavīti
bṛhaspatiḥ sa hi gobhiḥ so aśvaiḥ sa vīrebhiḥ sa nṛbhir no vayo dhāt
achā ma indraṃ matayaḥ svarvidaḥ sadhrīcīr viśvā uśatīr anūṣata
pari ṣvajante janayo yathā patiṃ maryaṃ na śundhyuṃ maghavānam ūtaye
na ghā tvadrig apa veti me manas tve it kāmaṃ puruhūta śiśraya
rājeva dasma ni ṣado 'dhi barhiṣy asmint su some 'vapānam astu te
viṣūvṛd indro amuter uta kṣudhaḥ sa id rāyo maghavā vasva īśate
tasyed ime pravaṇe sapta sindhavo vayo vardhanti vṛṣabhasya śuṣmiṇaḥ
vayo na vṛkṣaṃ supalāśam āsadant somāsa indraṃ mandinaś camūṣadaḥ
praiṣām anīkaṃ śavasā davidyutad vidat svar manave jyotir āryam
kṛtaṃ na śvaghnī vi cinoti devane saṃvargaṃ yan maghavā sūryaṃ jayat
na tat te anyo anu vīryaṃ śakan na purāṇo maghavan nota nūtanaḥ
viśaṃviśaṃ maghavā pary aśāyata janānāṃ dhenā avacākaśad vṛṣā
yasyāha śakraḥ savaneṣu raṇyati sa tīvraiḥ somaiḥ sahate pṛtanyataḥ
āpo na sindhum abhi yat samakṣarant somāsa indraṃ kulyā iva hradam
vardhanti viprā maho asya sādane yavaṃ na vṛṣṭir divyena dānunā
vṛṣā na kruddhaḥ patayad rajaḥsv ā yo aryapatnīr akṛṇod imā apaḥ
sa sunvate maghavā jīradānave 'vindaj jyotir manave haviṣmate
uj jāyatāṃ paraśu jyotiṣā saha bhūyā ṛtasya sudughā purāṇavat
vi rocatām aruṣo bhānunā śuciḥ svar na śukraṃ śuśucīta satpatiḥ
gobhiṣ ṭaremāmatiṃ durevāṃ yavena kṣudhaṃ puruhūta viśvām
vayaṃ rājabhiḥ prathamā dhanāny asmākena vṛjanenā jayema
bṛhaspatir naḥ pari pātu paścād utottarasmād adharād aghāyoḥ
indraḥ purastād uta madhyato naḥ sakhā sakhibhyaḥ varivaḥ kṛṇotu
bṛhaspate yuvam indraś ca vasvo divyasyeśāthe uta pārthivasya
dhattaṃ rayiṃ stuvate kīraye cid yūyaṃ pāta svastibhiḥ sadā naḥ
vayam u tvā taditarthā indra tvāyantaḥ sakhāyaḥ
kaṇvā ukthebhir jarante
na ghem anyad ā papana vajrinn apaso naviṣṭau
taved u stomaṃ ciketa
ichanti devāḥ sunvantaṃ na svapnāya spṛhayanti
yanti pramādam atandrāḥ
vayam indra tvāyavo 'bhi pra ṇonumo vṛṣan
viddhi tv asya no vaso
mā no nide ca vaktave 'ryo randhīr arāvne
tve api kratur mama
tvaṃ varmāsi saprathaḥ puroyodhaś ca vṛtrahan
tvayā prati bruve yujā
vārtrahatyāya śavase pṛtanāṣāhyāya ca
indra tvā vartayāmasi
arvācīnaṃ su te mana uta cakṣuḥ śatakrato
indra kṛṇvantu vāghataḥ
nāmāni te śatakrato viśvābhir gīrbhir īmahe
indrābhimātiṣāhye
puruṣṭutasya dhāmabhiḥ śatena mahayāmasi
indrasya carṣaṇīdhṛtaḥ
indraṃ vṛtrāya hantave puruhūtam upa bruve
bhareṣu vājasātaye
vājeṣu sāsahir bhava tvām īmahe śatakrato
indra vṛtrāya hantave
dyumneṣu pṛtanājye pṛtsutūrṣu śravaḥsu ca
indra sākṣvābhimātiṣu
śuṣmintamaṃ na ūtaye dyumninaṃ pāhi jāgṛvim
indra somaṃ śatakrato
indriyāṇi śatakrato yā te janeṣu pañcasu
indra tāni ta ā vṛṇe
agann indra śravo bṛhad dyumnaṃ dadhiṣva duṣṭaram
ut te śuṣmaṃ tirāmasi
arvāvato na ā gahy atho śakra parāvataḥ
u loko yas te adriva indreha tata ā gahi
indro aṅgaṃ mahad bhayam abhi ṣad apa cucyavat
sa hi sthiro vicarṣaṇiḥ
indraś ca mṛlayāti no na naḥ paścād aghaṃ naśat
bhadraṃ bhavāti naḥ puraḥ
indra āśābhyas pari sarvābhyo abhayaṃ karat
jetā śatrūn vicarṣaṇiḥ
ny ū ṣu vācaṃ pra mahe bharāmahe gira indrāya sadane vivasvataḥ
nū cid dhi ratnaṃ sasatām ivāvidan na duṣṭutir draviṇodeṣu śasyate
duro aśvasya dura indra gor asi duro yavasya vasuna inas patiḥ
śikṣānaraḥ pradivo akāmakarśanaḥ sakhā sakhibhyas tam idaṃ gṛṇīmasi
śacīva indra purukṛd dyumattama taved idam abhitaś cekite vasu
ataḥ saṃgṛbhyābhibhūta ā bhara mā tvāyato jarituḥ kāmam ūnayīḥ
ebhir dyubhir sumanā ebhir indubhir nirundhāno amatiṃ gobhir aśvinā
indreṇa dasyuṃ darayanta indubhir yutadveṣasaḥ sam iṣā rabhemahi
sam indra rāyā sam iṣā rabhemahi saṃ vājebhiḥ puruścandrair abhidyubhiḥ
saṃ devyā pramatyā vīraśuṣmayā goagrayāśvāvatyā rabhemahi
te tvā madā amadan tāni vṛṣṇyā te somāso vṛtrahatyeṣu satpate
yat kārave daśa vṛtrāṇy aprati barhiṣmate ni sahasrāṇi barhayaḥ
yudhā yudham upa ghed eṣi dhṛṣṇuyā purā puraṃ sam idaṃ haṃsy ojasā
namyā yad indra sakhyā parāvati nibarhayo namuciṃ nāma māyinam
tvaṃ karañjam uta parṇayaṃ vadhīs tejiṣṭhayātithigvasya vartanī
tvaṃ śatā vaṅgṛdasyābhinat puro 'nānudaḥ pariṣūtā ṛjiśvanā
tvam etāṃ janarājño dvir daśābandhunā suśravasopajagmuṣaḥ
ṣaṣṭiṃ sahasrā navatiṃ nava śruto ni cakreṇa rathyā duṣpadāvṛṇak
tvam āvitha suśravasaṃ tavotibhis tava trāmabhir indra tūrvayāṇam
tva asmai kutsam atithigvam āyuṃ mahe rājñe yūne arandhanāyaḥ
ya udṛcīndra devagopāḥ sakhāyas te śivatamā asāma
tvāṃ stoṣāma tvayā suvīrā drāghīya āyuḥ prataraṃ dadhānāḥ
abhi tvā vṛṣabhā sute sutaṃ sṛjāmi pītaye
tṛmpā vy aśnuhī madam
mā tvā mūrā aviṣyavo mopahasvāna ā dabhan
mākīṃ brahmadviṣo vanaḥ
iha tvā goparīṇasā mahe mandantu rādhase
saro gauro yathā piba
abhi pra gopatiṃ girendram arca yathā vide
sūnuṃ satyasya satpatim
ā harayaḥ sasṛjrire 'ruṣīr adhi barhiṣi
yatrābhi saṃnavāmahe
indrāya gāva āśiraṃ duduhre vajriṇe madhu
yat sīm upahvare vidat
ā tū na indra madryag ghuvānaḥ somapītaye
haribhyāṃ yāhy adrivaḥ
satto hotā na ṛtviyas tistire barhir ānuṣak
ayujran prātar adrayaḥ
imā brahma brahmavāhaḥ kriyanta ā barhiḥ sīda
vīhi śūra purolāśam
rārandhi savaneṣu ṇa eṣu stomeṣu vṛtrahan
uktheṣv indra girvaṇaḥ
matayaḥ somapām uruṃ rihanti śavasas patim
indraṃ vatsaṃ na mātaraḥ
sa mandasvā hy andhaso rādhase tanvā mahe
na stotāraṃ nide karaḥ
vayam indra tvāyavo haviṣmanto jarāmahe
uta tvam asmayur vaso
māre asmad vi mumuco haripriyārvāṅ yāhi
indra svadhāvo matsveha
arvāñcaṃ tvā sukhe rathe vahatām indra keśinā
ghṛtasnū barhir āsade
upa naḥ sutam ā gahi somam indra gavāśiram
haribhyāṃ yas te asmayuḥ
tam indra madam ā gahi barhiṣṭhāṃ grāvabhiḥ sutam
kuvin nv asya tṛpṇavaḥ
indram itthā giro mamāchāgur iṣitā itaḥ
āvṛte somapītaye
indraṃ somasya pītaye stomair iha havāmahe
ukthebhiḥ kuvid āgamat
indra somāḥ sutā ime tān dadhiṣva śatakrato
jathare vājinīvaso
vidmā hi tvā dhanaṃjayaṃ vājeṣu dadhṛṣaṃ kave
adhā te sumnam īmahe
imam indra gavāśiraṃ yavāśiraṃ ca naḥ piba
āgatyā vṛṣabhiḥ sutam
tubhyed indra sva okye somaṃ codāmi pītaye
eṣa rārantu te hṛdi
tvāṃ sutasya pītaye pratnam indra havāmahe
kuśikāso avasyavaḥ
aśvāvati prathamo goṣu gachati suprāvīr indra martyas tavotibhiḥ
tam it pṛṇakṣi vasunā bhavīyasā sindhum āpo yathābhito vicetasaḥ
āpo na devīr upa yanti hotriyam avaḥ paśyanti vitataṃ yathā rajaḥ
prācair devāsaḥ pra ṇayanti devayuṃ brahmapriyaṃ joṣayante varā iva
adhi dvayor adadhā ukthyaṃ vaco yatasrucā mithunā yā saparyataḥ
asaṃyatto vrate te kṣeti puṣyati bhadrā śaktir yajamānāya sunvate
ād aṅgirāḥ prathamaṃ dadhire vaya iddhāgnayaḥ śamyā ye sukṛtyayā
sarvaṃ paṇeḥ sam avindanta bhojanam aśvāvantaṃ gomantam ā paśuṃ naraḥ
yajñair atharvā prathamaḥ pathas tate tataḥ sūryo vratapā vena ājani
ā gā ājad uśanā kāvyaḥ sacā yamasya jātam amṛtaṃ yajāmahe
barhir vā yat svapatyāya vṛjyate 'rko vā ślokam āghoṣate divi
grāvā yatra vadati karur ukthyas tasyed indro abhipitveṣu raṇyati
progrāṃ pītiṃ vṛṣṇa iyarmi satyāṃ prayai sutasya haryaśva tubhyam
indra dhenābhir iha mādayasva dhībhir viśvābhiḥ śacyā gṛṇānaḥ
yogeyoge tavastaraṃ vājevāje havāmahe
sakhāya indram ūtaye
ā ghā gamad yadi śravat sahasriṇībhir ūtibhiḥ
vājebhir upa no havam
anu pratnasyaukaso huve tuvipratiṃ naram
yaṃ te pūrvaṃ pitā huve
yuñjanti bradhnam aruṣaṃ carantaṃ pari tasthuṣaḥ
rocante rocanā divi
yuñjanti asya kāmyā harī vipakṣasā rathe
śoṇā dhṛṣṇū nṛvāhasā
ketuṃ kṛṇvann aketave peśo maryā apeśase
sam uṣadbhir ajāyathāḥ
yad indrāhaṃ yathā tvam īśīya vasva eka it
stotā me goṣakhā syāt
śikṣeyam asmai ditseyaṃ śacīpate manīṣiṇe
yad ahaṃ gopatiḥ syām
dhenuṣ ṭa indra sūnṛtā yajamānāya sunvate
gām aśvaṃ pipyuṣī duhe
na te vartāsti rādhasa indra devo na martyaḥ
yad ditsasi stuto magham
yajña indram avardhayad yad bhūmiṃ vy avartayat
cakrāṇa opaśaṃ divi
vāvṛdhānasya te vayaṃ viśvā dhanāni jigyuṣaḥ
ūtim indrā vṛṇīmahe
vy antarikṣam atiran made somasya rocanā
indro yad abhinad valam
ud gā ājad aṅgirobhya āviṣ krṇvan guhā satīḥ
arvāñcaṃ nunude valam
indreṇa rocanā divo dṛlhāni dṛṃhitāni ca
sthirāṇi na parāṇude
apām ūrmir madann iva stoma indrājirāyate
vi te madā arājiṣuḥ
tvaṃ hi stomavardhana indrāsy ukthavardhanaḥ
stotṝṇām uta bhadrakṛt
indram it keśinā harī somapeyāya vakṣataḥ
upa yajñaṃ surādhasam
apāṃ phenena namuceḥ śira indrod avartayaḥ
viśvā yad ajaya spṛdhaḥ
māyābhir utsisṛpsata indra dyām ārurukṣataḥ
ava dasyūṃr adhūnuthāḥ
asunvām indra saṃsadaṃ viṣūcīṃ vy anāśayaḥ
somapā uttaro bhavan
pra te mahe vidathe śaṃsiṣaṃ harī pra te vanve vanuṣo haryataṃ madam
ghṛtaṃ na yo haribhiś cāru secata ā tvā viśantu harivarpasaṃ giraḥ
hariṃ hi yonim abhi ye samasvaran hinvanto harī divyaṃ yathā sadaḥ
ā yaṃ pṛṇanti haribhir na dhenava indrāya śūśaṃ harivantam arcata
so asya vajro harito ya āyaso harir nikāmo harir ā gabhastyoḥ
dyumnī suśipro harimanyusāyaka indre ni rūpā haritā mimikṣire
divi na ketur adhi dhāyi haryato vivyacad vajro harito na raṃhyā
tudad ahiṃ hariśipro ya āyasaḥ sahasraśokā abhavad dharimbharaḥ
tvaṃtvam aharyathā upastutaḥ pūrvebhir indra harikeśa yajvabhiḥ
tvaṃ haryasi tava viśvam ukthyam asāmi rādho harijāta haryatam
tā vajriṇaṃ mandinaṃ stomyaṃ mada indraṃ rathe vahato haryatā harī
purūṇy asmai savanāni haryata indrāya somā harayo dadhanvire
araṃ kāmāya harayo dadhamire sthirāya hinvan harayo harī turā
arvadbhir yo haribhir joṣam īyate so asya kāmaṃ harivantam ānaśe
hariśmaśārur harikeśa āyasas turaspeye yo haripā avardhata
arvadbhir yo haribhir vājinīvasur ati viśvā duritā pāriṣad dharī
śruveva yasya hariṇī vipetatuḥ śipre vājāya hariṇī davidhvataḥ
pra yat kṛte camase marmṛjad dharī pītvā madasya haryatasyāndhasaḥ
uta sma sadna haryatasya pastyor atyo na vājaṃ harivāṃ acikradat
mahī cid dhi dhiṣaṇāharyad ojasā bṛhad vayo dadhiṣe haryatas cid ā
ā rodasī haryamāṇo mahitvā navyaṃnavyaṃ haryasi manma nu priyam
pra pastyam asura haryataṃ gor āviṣ kṛdhi haraye sūryāya
ā tvā haryantaṃ prayujo janānāṃ rathe vahantu hariśipram indra
pibā yathā pratibhṛtasya madhvo haryan yajñaṃ sadhamāde daśoṇim
apāḥ pūrveṣāṃ harivaḥ sutānām atho idaṃ savanaṃ kevalaṃ te
mamaddhi somaṃ madhumantam indra satrā vṛṣaṃ jathara ā vṛṣasva
apsu dhūtasya harivaḥ pibeha nṛbhiḥ sutasya jaṭharaṃ pṛṇasva
mimikṣur yam adraya indra tubhyaṃ tebhir vardhasva madam ukthavāhaḥ
progrāṃ pītiṃ vṛṣṇa iyarmi satyāṃ prayai sutasya haryaśva tubhyam
indra dhenābhir iha mādayasva dhībhir viśvābhiḥ śacyā gṛṇānaḥ
ūtī śacīvas tava vīryeṇa vayo dadhānā uśija ṛtajñāḥ
prajāvad indra maṃso duroṇe tasthur gṛṇantaḥ sadhamādyāsaḥ
yo jāta eva prathamo manasvān devo devān kratunā paryamūṣat
yasya śuṣmād rodasī abhyasetāṃ nṛmṇasya mahnā sa janāsa indraḥ
yaḥ pṛthivīṃ vyathamānām adṛṃhad yaḥ parvatān prakupitāṃ aramṇāt
yo antarikṣaṃ vimame varīyo yo dyām astabhnāt sa janāsa indraḥ
yo hatvāhim ariṇāt sapta sindhūn yo gā udājad apadhā valasya
yo aśmanor antar agniṃ jajāna saṃvṛk samatsu sa janāsa indraḥ
yenemā viśvā cyavanā kṛtāni yo dāsaṃ varṇam adharaṃ guhākaḥ
śvaghnīva yo jigīvāṃ lakṣam ādad aryaḥ puṣṭāni sa janāsa indraḥ
yaṃ smā pṛchanti kuha seti ghoram utem āhur naiṣo astīty enam
so aryaḥ puṣṭīr vija ivā mināti śrad asmai dhatta sa janāsa indraḥ
yo radhrasya coditā yaḥ kṛśasya yo brahmaṇo nādhamānasya kīreḥ
yuktagrāvṇo yo 'vitā suśipraḥ sutasomasya sa janāsa indraḥ
yasyāśvāsaḥ pradiśi yasya gāvo yasya grāmā yasya viśve rathāsaḥ
yaḥ sūryaṃ ya uṣasaṃ jajāna yo apāṃ netā sa janāsa indraḥ
yaṃ krandasī saṃyatī vihvayete pare 'vare ubhayā amitrāḥ
samānaṃ cid ratham ātasthivāṃsā nānā havete sa janāsa indraḥ
yasmān na ṛte vijayante janāso yaṃ yudhyamānā avase havante
yo viśvasya pratimānaṃ babhūva yo acyutacyut sa janāsa indraḥ
yaḥ śasvato mahy eno dadhānān amanyamānāṃ charvā jaghāna
yaḥ śardhate nānudadāti śṛdhyāṃ yo dasyor hantā sa janāsa indraḥ
yaḥ śambharaṃ parvateṣu kṣiyantaṃ catvāriṃśyāṃ śarady anvavindat
ojāyamānaṃ yo ahiṃ jaghāna dānuṃ śayānaṃ sa janāsa indraḥ
yaḥ śambharaṃ paryatarat kasībhir yo 'cārukāsnāpibat sutasya
antar girau yajamānaṃ bahuṃ janaṃ yasminn āmūrchat sa janāsa indraḥ
yaḥ saptaraśmir vṛṣabhas tuviṣmān avāsṛjat sartave sapta sindhūn
yo rauhiṇam asphurad vajrabāhur dyām ārohantaṃ sa janāsa indraḥ
dyāvā cid asmai pṛthivī mamete śuṣmāc cid asya parvatā bhayante
yaḥ somapā nicito vajrabāhur yo vajrahastaḥ sa janāsa indraḥ
yaḥ sunvantam avati yaḥ pacantaṃ yaḥ śaṃsantaṃ yaḥ śaśamānam ūtī
yasya brahma vardhanaṃ yasya somo yasyedaṃ rādhaḥ sa janāsa indraḥ
jāto vy akhyat pitror upasthe bhuvo na veda janituḥ parasya
staviṣyamāṇo no yo asmad vratā devānāṃ sa janāsa indraḥ
yaḥ somakāmo haryaśvaḥ sūrir yasmād rejante bhuvanāni viśvā
yo jaghāna śambaraṃ yaś ca śuṣṇaṃ ya ekavīraḥ sa janāsa indraḥ
yaḥ sunvate pacate dudhra ā cid vājaṃ dardarṣi sa kilāsi satyaḥ
vayaṃ ta indra viśvaha priyāsaḥ suvīrāso vidatham ā vadema
asmā id u pra tavase turāya prayo na harmi stomaṃ māhināya
ṛcīṣamāyādhrigava oham indrāya brahmāṇi rātatamā
asmā id u praya iva pra yaṃsi bharāmy āngūṣaṃ bādhe suvṛkti
indrāya hṛdā manasā manīṣā pratnāya patye dhiyo marjayanta
asmā id u tyam upamaṃ svarṣāṃ bharāmy āṅgūṣam āsyena
maṃhiṣṭham achoktibhir matīnāṃ suvṛktibhiḥ sūriṃ vāvṛdhadhyai
asmā id u stomaṃ saṃ hinomi rathaṃ na taṣṭeva tatsināya
giraś ca girvāhase suvṛktīndrāya viśvaminvaṃ medhirāya
asmā id u saptim iva śravasyendrāyārkaṃ juhvā sam añje
vīram dānaukasaṃ vandadhyai purāṃ gūrtaśravasaṃ darmāṇam
asmā id u tvaṣṭā takṣad vajraṃ svapastamaṃ svaryaṃ raṇāya
vṛtrasya cid vidad yena marma tujann īśānas tujatā kiyedhāḥ
asyed u mātuḥ savaneṣu sadyo mahaḥ pituṃ papivāṃ cārv annā
muṣāyad viṣṇuḥ pacataṃ sahīyān vidhyad varāhaṃ tiro adrim astā
asmā id u gnāś cid devapatnīr indrāyārkam ahihatya ūvuḥ
pari dyāvāpṛthivī jabhra urvī nāsya te mahimānaṃ pari ṣṭaḥ
asyed eva pra ririce mahitvaṃ divas pṛthivyāḥ pary antarikṣāt
svarāl indro dama ā viśvagūrtaḥ svarir amatro vavakṣe raṇāya
asyed eva śavasā śuśantaṃ vi vṛścad vajreṇa vṛtram indraḥ
gā na vrāṇā avanīr amuñcad abhi śravo dāvane sacetāḥ
asyed u tveṣasā ranta sindhavaḥ pari yad vajreṇa sīm ayachat
īśānakṛd dāśuṣe daśasyan turvītaye gādhaṃ turvaṇiḥ kaḥ
asmā id u pra bharā tūtujāno vṛtrāya vajram īśānaḥ kiyedhāḥ
gor na parva vi radā tiraśceṣyann arṇāṃsy apāṃ caradhyai
asyed u pra brūhi pūrvyāṇi turasya karmāṇi navya ukthaiḥ
yudhe yad iṣṇāna āyudhāny ṛghāyamāṇo niriṇāti śatrūn
asyed u bhiyā girayaś ca dṛlhā dyāvā ca bhūmā januṣas tujete
upo venasya joguvāna oṇiṃ sadyo bhuvad vīryāya nodhāḥ
asmā id u tyad anu dāyy eṣām eko yad vavne bhūrer īśānaḥ
praitaśaṃ sūrye paspṛdhānaṃ sauvaśvye suṣvim āvad indraḥ
evā te hāriyojanā suvṛktīndra brahmāṇi gotamāso akran
aiṣu viśvapeśasaṃ dhiyaṃ dhāḥ prātar makṣū dhiyāvasur jagamyāt
ya eka id dhavyaś carṣaṇīnām indraṃ taṃ gīrbhir abhy arca ābhiḥ
yaḥ patyate vṛṣabho vṛṣṇyāvānt satyaḥ satvā purumāyaḥ sahasvān
tam u naḥ pūrve pitaro navagvāḥ sapta viprāso abhi vājayantaḥ
nakṣaddābhaṃ taturiṃ parvateṣṭhām adroghavācaṃ matibhiḥ śaviṣṭham
tam īmahe indram asya rāyaḥ puruvīrasya nṛvataḥ purukṣoḥ
yo aṣkṛdhoyur ajaraḥ svarvān tam ā bhara harivo mādayadhyai
tan no vi voco yadi te purā cij jaritāra ānaśuḥ sumnam indra
kas te bhāgaḥ kiṃ vayo dudhra khiduḥ puruhūta purūvaso 'suraghnaḥ
taṃ pṛchantī vajrahastaṃ ratheṣṭhām indraṃ vepī vakvarī yasya nū gīḥ
tuvigrābhaṃ tuvikūrmiṃ rabhodāṃ gātum iṣe nakṣate tumram acha
ayā ha tyaṃ māyayā vāvṛdhānaṃ manojuvā svatavaḥ parvatena
acyutā cid vīlitā svojo rujo vi dṛlhā dhṛṣatā virapśin
tam vo dhiyā navyasyā śaviṣṭham pratnaṃ pratnavat paritaṃsayadhyai
sa no vakṣad animānaḥ suvahnendro viśvāny ati durgahāṇi
ā janāya druhvaṇe pārthivāni divyāni dīpayo 'ntarikṣā
tapā vṛṣan viśvataḥ śociṣā tān brahmadviṣe śocaya kṣām apaś ca
bhuvo janasya divyasya rājā pārthivasya jagatas tveṣasaṃdṛk
dhiṣva vajraṃ dakṣiṇa indra haste viśvā ajurya dayase vi māyāḥ
ā saṃyatam indra ṇaḥ svastiṃ śatrutūryāya bṛhatīm amṛdhrām
yayā dāsāny āryāṇi vṛtrā karo vajrint sutukā nāhuṣāṇi
sa no niyudbhiḥ puruhūta vedho viśvavārābhir ā gahi prayajyo
na yā adevo varate na deva ābhir yāhi tūyam ā madryadrik
yas tigmaśṛṅgo vṛṣabho na bhīmaḥ ekaḥ kṛṣṭīś cyavayati pra viśvāḥ
yaḥ śaśvato adāśuṣo gayasya prayantāsi suṣvitarāya vedaḥ
tvaṃ ha tyad indra kutsam āvaḥ śuśrūṣamāṇas tanvā samarye
dāsaṃ yac śuṣṇam kuyavaṃ ny asmā arandhaya ārjuneyāya śikṣan
tvaṃ dhṛṣṇo dhṛṣatā vītahavyaṃ prāvo viśvābhir ūtibhiḥ sudāsam
pra paurukutsiṃ trasadasyum āvaḥ kṣetrasātā vṛtrahatyeṣu pūrum
tvaṃ nṛbhir nṛmaṇo devavītau bhūrīṇi vṛtrā haryaśva haṃsi
tvaṃ ni dasyuṃ cumuriṃ dhuniṃ cāsvāpayo dabhītaye suhantu
tava cyautnāni vajrahasta tāni nava yat puro navatiṃ ca sadyaḥ
niveśane śatatamāviveṣīr ahaṃ ca vṛtraṃ namucim utāhan
sanā tā ta indra bhojanāni rātahavyāya dāśuṣe sudāse
vṛṣṇe te harī vṛṣaṇā yunajmi vyantu brahmāṇi puruśāka vājam
mā te asyāṃ sahasāvan pariṣṭāv aghāya bhūma harivaḥ parādau
trāyasva no 'vṛkebhir varūthais tava priyāsaḥ sūriṣu syāma
priyāsa it te maghavann abhiṣṭau naro madema śaraṇe sakhāyaḥ
ni turvaśaṃ ni yādvaṃ śiśīhy atithigvāya śaṃsyaṃ kariṣyan
sadyaś cin nu te maghavann abhiṣṭau naraḥ śaṃsanty ukthaśāsa ukthā
ye te havebhir vi paṇīṃr adāśann asmān vṛṇīṣva yujyāya tasmai
ete stomā narāṃ nṛtama tubhyam asmadryañco dadato maghāni
teṣām indra vṛtrahatye śivo bhūḥ sakhā ca śūro 'vitā ca nṛṇām
nū indra śūra stavamāna ūtī brahmajūtas tanvā vāvṛdhasva
upa no vājān mimīhy upa stīn yuyaṃ pāta svastibhiḥ sadā naḥ
ā yāhi suṣumā hi ta indra somaṃ pibā imam
edaṃ barhiḥ sado mama
ā tvā brahmayujā harī vahatām indra keśinā
upa brahmāṇi naḥ śṛṇu
brahmāṇas tvā vayaṃ yujā somapām indra sominaḥ
sutāvanto havāmahe
indram id gāthino bṛhad indram arkebhir arkiṇaḥ
indraṃ vāṇīr anūṣata
indra id dharyoḥ sacā saṃmiśla ā vacoyujā
indro vajrī hiraṇyayaḥ
indro dīrghāya cakṣasa ā sūryaṃ rohayad divi
vi gobhir adrim airayat
indraṃ vo viśvatas pari havāmahe janebhyaḥ
asmākam astu kevalaḥ
vy antarikṣam atiran made somasya rocanā
indro yad abhinad valam
ud gā ājad aṅgirobhya āviṣ kṛṇvan guhā satīḥ
arvāñcaṃ nunude valam
indreṇa rocanā divo dṛlhāni dṛṃhitāni ca
sthirāṇi na parāṇude
apām ūrmir madann iva stoma indrājirāyate
vi te madā arājiṣuḥ
indreṇa saṃ hi dṛkṣase saṃjagmāno abibhyuṣā
mandū samānavarcasā
anavadyair abhidyubhir makhaḥ sahasvad arcati
gaṇair indrasya kāmyaiḥ
ād aha svadhām anu punar garbhatvam erire
dadhānā nāma yajñiyam
indro dadhīco asthabhir vṛtrāṇy apratiṣkutaḥ
jaghāna navatīr nava
ichan aśvasya yac chiraḥ parvateṣv apaśritam
tad vidac charyaṇāvati
atrāha gor amanvata nāma tvaṣṭur apīcyam
itthā candramaso gṛhe
vācam aṣṭāpadīm ahaṃ navasraktim ṛtaspṛśam
indrāt pari tanvam mame
anu tvā rodasī ubhe krakṣamāṇam akṛpetām
indra yad dasyuhābhavaḥ
uttiṣṭhann ojasā saha pītvī śipre avepayaḥ
somam indra camū sutam
bhindhi viśvā apa dviṣaḥ bādho jahī mṛdhaḥ
vasu spārhaṃ tad ā bhara
yad vīlāv indra yat sthire yat parśāne parābhṛtam
vasu spārhaṃ tad ā bhara
yasya te viśvamānuṣo bhūrer dattasya vedati
vasu spārhaṃ tad ā bhara
pra samrājaṃ carṣaṇīnām indraṃ stotā navyaṃ gīrbhiḥ
naraṃ nṛṣāhaṃ maṃhiṣṭham
yasminn ukthāni raṇyanti viśvāni ca śravasya
apām avo na samudre
taṃ suṣṭutyā vivāse jyeṣṭharājaṃ bhare kṛtnum
maho vājinaṃ sanibhyaḥ
ayam u te sam atasi kapota iva garbhadhim
vacas tac cin na ohase
stotraṃ rādhānāṃ pate girvāho vīra yasya te
vibhūtir astu sūnṛtā
ūrdhvas tiṣṭhā na ūtaye 'smin vāje śatakrato
sam anyeṣu bravāvahai
praṇetāram vasyo achā kartāraṃ jyotiḥ samatsu
sāsahvāṃsam yudhāmitrān
sa naḥ papriḥ pārayāti svasti nāvā puruhūtaḥ
indro viśvā ati dviṣaḥ
sa tvaṃ na indra vājobhir daśasyā ca gātuyā ca
achā ca naḥ sumnaṃ neṣi
tam indraṃ vājayāmasi mahe vṛtrāya hantave
sa vṛṣā vṛṣabho bhuvat
indraḥ sa dāmane kṛta ojiṣṭhaḥ sa made hitaḥ
dyumnī ślokī sa somyaḥ
girā vajro na saṃbhṛtaḥ sabalo anapacyutaḥ
vavakṣa ṛṣvo astṛtaḥ
indram id gāthino bṛhad indram arkebhir arkiṇaḥ
indraṃ vāṇīr anūṣata
indra id dharyoḥ sacā saṃmiśla ā vacoyujā
indro vajrī hiraṇyayaḥ
indro dīrghāya cakṣasa ā sūryaṃ rohayad divi
vi gobhir adrim airayat
ā yāhi suṣumā hi ta indra somaṃ pibā imam
edaṃ barhiḥ sado mama
ā tvā brahmayujā harī vahatām indra keśinā
upa brahmāṇi naḥ śṛṇu
brahmāṇas tvā vayaṃ yujā somapām indra sominaḥ
sutāvanto havāmahe
yuñjanti bradhnam aruṣaṃ carantaṃ pari tasthuṣaḥ
rocante rocanā divi
yuñjanty asya kāmyā harī vipakṣasā rathe
śoṇā dhṛṣṇū nṛvāhasā
ketuṃ kṛṇvann aketave peśo maryā apeśase
sam uṣadbhir ajāyathāḥ
ud u tyaṃ jātavedasaṃ devaṃ vahanti ketavaḥ
dṛśe viśvāya sūryam
apa tye tāyavo yathā nakṣatrā yanty aktubhiḥ
sūrāya viśvacakṣase
adṛśrann asya ketavo vi raśmayo janāṃ anu
bhrājanto agnayo yathā
taraṇir viśvadarśato jyotiṣkṛd asi sūrya
viśvam ā bhāsi rocana
pratyaṅ devānāṃ viśaḥ pratyaṅṅ ud eṣi mānuṣīḥ
pratyaṅ viśvaṃ svar dṛśe
yenā pāvaka cakṣasā bhuraṇyantaṃ janāṃ anu
tvaṃ varuṇa paśyasi
vi dyām eṣi rajas pṛthv ahar mimāno aktubhiḥ
paśyaṃ janmāni sūrya
sapta tvā harito rathe vahanti deva sūrya
śociṣkeśam vicakṣaṇam
ayukta sapta śundhyuvaḥ sūro rathasya naptyaḥ
tābhir yāti svayuktibhiḥ
abhi tvā varcasā giraḥ siñcanty ā caraṇyuvaḥ
abhi vatsaṃ na dhenavaḥ
tā arṣanti śubhriyaḥ pṛñcatīr varcasā payaḥ
jātaṃ janir yathā hṛdā
vajrāpavasādhyaḥ kīrtir mriyamāṇam āvahan
mahyam āyur ghṛtaṃ payaḥ
āyaṃ gauḥ pṛśnir akramīd asadan mātaraṃ puraḥ
pitaraṃ ca prayant svaḥ
antaś carati rocanā asya prāṇād apānataḥ
vy akhyan mahiṣaḥ svaḥ
triṃśad dhāmā vi rājati vāk pataṅgo aśiśriyat
prati vastor ahar dyubhiḥ
yac chakrā vācam āruhann antarikṣaṃ siṣāsathaḥ
saṃ devā amadan vṛṣā
śakro vācam adhṛṣṭāyor uvāco adhṛṣṇuhi
maṃhiṣṭha ā madardivi
śakro vācam adhṛṣṇuhi dhāmadharman vi rājati
vimadan barhir āsaran
taṃ vo dasmam ṛtīṣahaṃ vasor mandānam andhasaḥ
abhi vatsaṃ na svasareṣu dhenava indraṃ gīrbhir navāmahe
dyukṣaṃ sudānuṃ taviṣībhir āvṛtam giriṃ na purubhojasam
kṣumantaṃ vājaṃ śatinaṃ sahasriṇaṃ makṣū gomantam īmahe
tat tvā yāmi suvīryaṃ tad brahma pūrvacittaye
yenā yatibhyo bhṛgave dhane hite yena praskaṇvam āvitha
yenā samudram asṛjo mahīr apas tad indra vṛṣṇi te śavaḥ
sadyaḥ so asya mahimā na saṃnaśe yaṃ kṣoṇīr anucakrade
kan navyo atasīnāṃ turo gṛṇīta martyaḥ
nahī nv asya mahimānam indriyaṃ svar gṛṇanta ānaśuḥ
kad u stuvanta ṛtayanta devata ṛṣiḥ ko vipra ohate
kadā havaṃ maghavann indra sunvataḥ kad u stuvata ā gamaḥ
abhi pra vaḥ surādhasam indram arca yathā vide
yo jaritṛbhyo maghavā purūvasuḥ sahasreṇeva śikṣati
śatānīkeva pra jigāti dhṛṣṇuyā hanti vṛtrāṇi dāśuṣe
girer iva pra rasā asya pinvire datrāṇi purubhojasaḥ
pra su śrutaṃ surādhasam arcā śakram abhiṣṭaye
yaḥ sunvate stuvate kāmyaṃ vasu sahasreṇeva maṃhate
śatānīkā hetayo asya duṣṭarā indrasya samiṣo mahīḥ
girir na bhujmā maghatsu pinvate yad īṃ sutā amandiṣuḥ
vayaṃ gha tvā sutāvanta āpo na vṛktabarhiṣaḥ
pavitrasya prasravaṇeṣu vṛtrahan pari stotāra āsate
svaranti tvā sute naro vaso nireka ukthinaḥ
kadā sutaṃ tṛṣāṇa oka ā gama indra svabdīva vaṃsagaḥ
kaṇvebhir dhṛṣṇav ā dhṛsad vājaṃ darṣi sahasriṇam
piśaṅgarūpaṃ maghavan vicarṣaṇe makṣū gomantam īmahe
ka īṃ veda sute sacā pibantaṃ kad vayo dadhe
ayaṃ yaḥ puro vibhinatty ojasā mandānaḥ śipry andhasaḥ
dānā mṛgo na vāraṇaḥ purutrā carathaṃ dadhe
nakiṣ ṭvā ni yamad ā sute gamo mahāś carasy ojasā
ya ugraḥ sann aniṣṭṛta sthiro raṇāya saṃskṛtaḥ
yadi stotur maghavā śṛṇavad dhavaṃ nendro yoṣaty ā gamat
viśvāḥ pṛtanā abhibhūtaraṃ naraṃ sajūs tatakṣur indraṃ jajanuś ca rājase
kratvā variṣṭhaṃ vara āmurim utogram ojiṣṭhaṃ tavasaṃ tarasvinam
sam īṃ rebhāso asvarann indraṃ somasya pītaye
svarpatiṃ yad īṃ vṛdhe dhṛtavrato hy ojasā sam ūtibhiḥ
nemiṃ namanti cakṣasā meṣaṃ viprā abhisvarā
sudītayo vo adruho 'pi karṇe tarasvinaḥ sam ṛkvabhiḥ
tam indraṃ johavīmi maghavānam ugraṃ satrā dadhānam apratiṣkutaṃ śavāṃsi
maṃhiṣṭho gīrbhir ā ca yajñiyo vavartad rāye no viśvā supathā kṛṇotu vajrī
yā indra bhuja ābharaḥ svarvāṃ asurebhyaḥ
stotāram in maghavann asya vardhaya ye ca tve vṛktabarhiṣaḥ
yam indra dadhiṣe tvam aśvaṃ gāṃ bhāgam avyayam
yajamāne sunvati dakṣiṇāvati tasmin taṃ dhehi mā paṇau
indro madāya vāvṛdhe śavase vṛtrahā nṛbhiḥ
tam in mahatsv ājiṣūtem arbhe havāmahe sa vājeṣu pra no 'viṣat
asi hi vīra senyo 'si bhūri parādadiḥ
asi dabhrasya cid vṛdho yajamānāya śikṣasi sunvate bhūri te vasu
yad udīrata ājayo dhṛṣṇave dhīyate dhanā
yukṣvā madacyutā harī kaṃ hanaḥ kaṃ vasau dadho 'smāṃ indra vasau dadhaḥ
mademade hi no dadir yūthā gavām ṛjukratuḥ
saṃ gṛbhāya puru śatobhayāhastyā vasu śiśīhi rāya ā bhara
mādayasva sute sacā śavase śūra rādhase
vidmā hi tvā purūvasum upa kāmānt sasṛjmahe 'thā no 'vitā bhava
ete ta indra jantavo viśvaṃ puṣyanti vāryam
antar hi khyo janānām aryo vedo adāśuṣāṃ teṣāṃ no veda ā bhara
surūpakṛtnum ūtaye sudughām iva goduhe
juhūmasi dyavidyavi
upa naḥ savanā gahi somasya somapāḥ piba
godā id revato madaḥ
athā te antamānāṃ vidyāma sumatīnām
mā no ati khya ā gahi
śuṣmintamaṃ na ūtaye dyumninaṃ pāhi jāgṛvim
indra somaṃ śatakrato
indriyāṇi śatakrato yā te janeṣu pañcasu
indra tāni ta ā vṛṇe
agann indra śravo bṛhad dyumnaṃ dadhiṣva duṣṭaram
ut te śuṣmaṃ tirāmasi
arvāvato na ā gahy atho śakra parāvataḥ
u loko yas te adriva indreha tata ā gahi
indro aṅga mahad bhayam abhī ṣad apa cucyavat
sa hi sthiro vicarṣaniḥ
indraś ca mṛlayāti no na naḥ paścād aghaṃ naśat
bhadraṃ bhavāti naḥ puraḥ
indra āśābhyas pari sarvābhyo abhayaṃ karat
jetā śatrūn vicarṣaṇiḥ
ka īṃ veda sute sacā pibantaṃ kad vayo dadhe
ayaṃ yaḥ puro vibhinatty ojasā mandānaḥ śipry andhasaḥ
dānā mṛgo na vāraṇaḥ purutrā carathaṃ dadhe
nakiṣ ṭvā ni yamad ā sute gamo mahāṃś carasy ojasā
ya ugraḥ sann aniṣṭṛta sthiro raṇāya saṃskṛtaḥ
yadi stotur maghavā śṛṇavad dhavaṃ nendro yoṣaty ā gamat
vayaṃ gha tvā sutāvanta āpo na vṛktabarhiṣaḥ
pavitrasya prasravaṇeṣu vṛtrahan pari stotāra āsate
svaranti tvā sute naro vaso nireka ukthinaḥ
kadā sutaṃ tṛṣāṇa oka ā gama indra svabdīva vaṃsagaḥ
kaṇvebhir dhṛṣṇav ā dhṛṣad vājaṃ darṣi sahasriṇam
piśaṅgarūpaṃ maghavan vicarṣaṇe makṣū gomantam īmahe
śrāyanta iva sūryaṃ viśved indrasya bhakṣata
vasūni jāte janamāna ojasā prati bhāgaṃ na dīdhima
anarśarātiṃ vasudām upa stuhi bhadrā indrasya rātayaḥ
so asya kāmaṃ vidhato na roṣati mano dānāya codayan
baṇ mahāṃ asi sūrya baḍ āditya mahāṃ asi
mahas te sato mahimā panasyate 'ddhā deva mahāṃ asi
baṭ sūrya śravasā mahāṃ asi satrā deva mahāṃ asi
mahnā devānām asuryaḥ purohito vibhu jyotir adābhyam
ud u tye madhu mattamā gira stomāsa īrate
satrājito dhanasā akṣitotayo vājayanto rathā iva
kaṇvā iva bhṛgavaḥ sūrya iva viśvam id dhītam ānaśuḥ
indraṃ stomebhir mahayanta āyavaḥ priyamedhāso asvaran
ud in nv asya ricyate 'ṃśo dhanaṃ na jigyusaḥ
ya indro harivān na dabhanti taṃ ripo dakṣaṃ dadhāti somini
mantram akharvaṃ sudhitaṃ supeśasaṃ dadhāta yajñiyeṣv ā
pūrvīś cana prasitayas taranti taṃ ya indre karmaṇā bhuvat
evā hy asi vīrayur evā śūra uta sthiraḥ
evā te rādhyaṃ manaḥ
evā rātis tuvīmagha viśvebhir dhāyi dhātṛbhiḥ
aghā cid indra me sacā
mo ṣu brahmeva tandrayur bhuvo vājānāṃ pate
matsvā sutasya gomataḥ
evā hy asya sūnṛtā virapśī gomatī mahī
pakvā śākhā na dāśuṣe
evā hi te vibhūtaya ūtaya indra māvate
sadyaś cit santi dāśuṣe
evā hy asya kāmyā stoma ukthaṃ ca śaṃsyā
indrāya somapītaye
taṃ te madaṃ gṛṇīmasi vṛṣaṇaṃ pṛtsu sāsahim
u lokakṛtnum adrivo hariśriyam
yena jyotīmṣy āyave manave ca viveditha
mandāno asya barhiṣo vi rājasi
tad adyā cit ta ukthino 'nu ṣṭuvanti pūrvathā
vṛṣapatnīr apo jayā divedive
tam v abhi pra gāyata puruhūtaṃ puruṣṭutam
indraṃ gīrbhis taviṣam ā vivāsata
yasya dvibarhaso bṛhat saho dādhāra rodasī
girīṃr ajrāṃ apaḥ svar vṛṣatvanā
sa rājasi puruṣṭutaṃ eko vṛtrāṇi jighnase
indra jaitrā śravasya ca yantave
vayam u tvām apūrvya sthūraṃ na kac cid bharanto 'vasyavaḥ
vāje citraṃ havāmahe
upa tvā karmann ūtaye sa no yuvograś cakrāma yo dhṛṣat
tvām id dhy avitāraṃ vavṛmahe sakhāya indra sānasim
yo na idamidaṃ purā pra vasya ānināya tam u va stuṣe
sakhāya indram ūtaye
haryaśvaṃ satpatiṃ carṣaṇīsahaṃ sa hi ṣmā yo amandata
ā tu naḥ sa vayati gavyam aśvyaṃ stotṛbhyo maghavā śatam
indrāya sāma gāyata viprāya bṛhate bṛhat
dharmakṛte vipaścite panasyave
tvam indrābhibhūr asi tvaṃ sūryam arocayaḥ
viśvakarmā viśvadevo mahāṃ asi
vibhrājaṃ jyotiṣā svar agacho rocanaṃ divaḥ
devās ta indra sakhyāya yemire
tam v abhi pra gāyata puruhūtaṃ puruṣṭutam
indraṃ gīrbhis taviṣam ā vivāsata
yasya dvibarhaso bṛhat saho dādhāra rodasī
girīṃr ajrāṃ apaḥ svar vṛṣatvanā
sa rājasi puruṣṭutaṃ eko vṛtrāṇi jighnase
indra jaitra śravasya ca yantave
imā nu kaṃ bhuvanā sīṣadhāmendraś ca viśve ca devāḥ
yajñaṃ ca nas tanvaṃ ca prajāṃ cādityair indraḥ saha cīkḷpāti
ādityair indraḥ sagaṇo marudbhir asmākaṃ bhūtv avitā tanūnām
hatvāya devā asurān yad āyan devā devatvam abhirakṣamāṇāḥ
pratyañcam arkam anayaṃ chacībhir ād it svadhām iṣirāṃ pary apaśyan
ayā vājaṃ devahitaṃ sanema madema śatahimāḥ suvīrāḥ
ya eka id vidayate vasu martāya dāśuṣe
īśāno apratiṣkuta indro aṅga
kadā martam arādhasaṃ padā kṣumpam iva sphurat
kadā naḥ śuśravad gira indro aṅga
yaś cid dhi tvā bahubhya ā sutāvāṃ āvivāsati
ugraṃ tat patyate śava indro aṅga
ya indra somapātamo madaḥ śaviṣṭha cetati
yenā haṃsi ny attriṇaṃ tam īmahe
yenā daśagvam adhriguṃ vepayantaṃ svarṇaram
yenā samudram āvithā tam īmahe
yena sindhuṃ mahīr apo rathāṃ iva pracodayaḥ
panthām ṛtasya yātave tam īmahe
endra no gadhi priyaḥ satrājid agohyaḥ
girir na viśvatas pṛthuḥ patir divaḥ
abhi hi satya somapā ubhe babhūtha rodasī
indrāsi sunvato vṛdhaḥ patir divaḥ
tvaṃ hi śaśvatīnām indra dartā purām asi
hantā dasyor manor vṛdhaḥ patir divaḥ
ed u madhvo madintaraṃ siñca vādhvaryo andhasaḥ
evā hi vīra stavate sadāvṛdhaḥ
indra sthātar harīṇāṃ nakiṣ te pūrvyastutim
ud ānaṃśa śavasā na bhandanā
taṃ vo vājānāṃ patim ahūmahi śravasyavaḥ
aprāyubhir yajñebhir vāvṛdhenyam
eto nv indraṃ stavāma sakhāya stomyaṃ naram
kuṣṭīr yo viśvā abhy asty eka it
agorudhāya gaviṣe dyukṣāya dasmyaṃ vacaḥ
ghṛtāt svādīyo madhunaś ca vocata
yasyāmitāni vīryā na rādhaḥ paryetave
jyotir na viśvam abhy asti dakṣiṇā
stuhīndraṃ vyaśvavad anūrmiṃ vājinaṃ yamam
aryo gayaṃ maṃhamānaṃ vi dāśuṣe
evā nūnam upa stuhi vaiyaśva daśamaṃ navam
suvidvāṃsaṃ carkṛtyaṃ caraṇīnām
vetthā hi nirṛtīnāṃ vajrahasta parivṛjam
aharahaḥ śundhyuḥ paripadām iva
vanoti hi sunvan kṣayaṃ parīṇasaḥ sunvāno hi ṣmā yajaty ava dviṣo devānām ava dviṣaḥ
sunvāna it siṣāsati sahasrā vājy avṛtaḥ
sunvānāyendro dadāty ābhuvaṃ rayiṃ dadāty ābhuvam
mo ṣu vo asmad abhi tāni pauṃsyā sanā bhūvan dyumnāni mota jāriṣur asmat purota jāriṣuḥ
yad vaś citraṃ yugeyuge navyaṃ ghoṣād amartyam
asmāsu tan maruto yac ca duṣṭaraṃ didhṛtā yac ca duṣṭaram
agniṃ hotāram manye dāsvantaṃ vasuṃ sūnuṃ sahaso jātavedasaṃ vipraṃ na jātavedasam
ya ūrdhvayā svadhvaro devo devācyā kṛpā
ghṛtasya vibhrāṣṭim anu vaṣṭi śociṣājuhvānasya sarpiṣaḥ
yajñaiḥ saṃmiślāḥ pṛṣatībhir ṛṣṭibhir yāmaṃ chubhrāso añjiṣu priyā uta
āsadyā barhir bharatasya sūnavaḥ potrād ā somaṃ pibatā divo naraḥ
ā vakṣi devāṃ iha vipra yakṣi cośan hotar ni ṣadā yoniṣu triṣu
prati vīhi prasthitaṃ somyaṃ madhu pibāgnīdhrāt tava bhāgasya tṛsṇuhi
eṣa sya te tanvo nṛmṇavardhanaḥ saha ojaḥ pradivi bāhvor hitaḥ
tubhyaṃ suto maghavan tubhyam ābhṛtas tvam asya brāhmaṇād ā tṛpat piba
yam u pūrvam ahuve tam idaṃ huve sed u havyo dadir yo nāma patyate
adhvaryubhiḥ prasthitaṃ somyaṃ madhu potrāt somaṃ draviṇodaḥ piba ṛtubhiḥ
surūpakṛtnum ūtaye sudughām iva goduhe
juhūmasi dyavidyavi
upa naḥ savanā gahi somasya somapāḥ piba
godā id revato madaḥ
athā te antamānāṃ vidyāma sumatīnām
mā no ati khya ā gahi
parehi vigram astṛtam indraṃ pṛchā vipaścitam
yas te sakhibhya ā varam
uta bruvantu no nido nir anyataś cid ārata
dadhānā indra id duvaḥ
uta naḥ subhagāṃ arir voceyur dasma kṛṣṭayaḥ
syāmed indrasya śarmaṇi
em āśum āśave bhara yajñaśriyaṃ nṛmādanam
patayan mandayatsakham
asya pītvā śatakrato ghano vṛtrāṇām abhavaḥ
prāvo vājeṣu vājinam
taṃ tvā vājeṣu vājinaṃ vājayāmaḥ śatakrato
dhanānām indra sātaye
yo rāyo 'vanir mahānt supāraḥ sunvataḥ sakhā
tasmā indrāya gāyata
ā tv etā ni ṣīdatendram abhi pra gāyata
sakhāya stomavāhasaḥ
purūtamaṃ purūṇām īśānaṃ vāryāṇām
indraṃ some sacā sute
sa ghā no yoga ā bhuvat sa rāye sa puraṃdhyām
gamad vājebhir ā sa naḥ
yasya saṃsthe na vṛṇvate harī samatsu śatravaḥ
tasmā indrāya gāyata
sutapāvne sutā ime śucayo yanti vītaye
somāso dadhyāśiraḥ
tvaṃ sutasya pītaye sadyo vṛddho ajāyathāḥ
indra jyaiṣṭhyāya sukrato
ā tvā viśantv āśavaḥ somāsa indra girvaṇaḥ
śaṃ te santu pracetase
tvāṃ stomā avīvṛdhan tvām ukthā śatakrato
tvāṃ vardhantu no giraḥ
akṣitotiḥ saned imaṃ vājam indraḥ sahasriṇam
yasmin viśvāni pauṃsyā
mā no martā abhi druhan tanūnām indra girvaṇaḥ
īśāno yavayā vadham
yuñjanti bradhnam aruṣam carantaṃ pari tasthuṣaḥ
rocante rocanā divi
yuñjanty asya kāmyā harī vipakṣasā rathe
śoṇā dhṛṣṇū nṛvāhasā
ketuṃ kṛṇvann aketave peśo maryā apeśase
sam uṣadbhir ajāyathāḥ
ād aha svadhām anu punar garbhatvam erire
dadhānā nāma yajñiyam
vīlu cid ārujatnubhir guhā cid indra vahnibhiḥ
avinda usriyā anu
devayanto yathā matim achā vidadvasuṃ giraḥ
mahām anūṣata śrutam
indreṇa saṃ hi dṛkṣase saṃjagmāno abibhyuṣā
mandū samānavarcasā
anavadyair abhidyubhir makhaḥ sahasvad arcati
gaṇair indrasya kāmyaiḥ
ataḥ parijmann ā gahi divo vā rocanād adhi
sam asminn ṛñjate giraḥ
ito vā sātim īmahe divo vā pārthivād adhi
indraṃ maho vā rajasaḥ
indram id gathino bṛhad indram arkebhir arkiṇaḥ
indraṃ vāṇīr anūṣata
indra id dharyoḥ sacā saṃmiśla ā vacoyujā
indro vajrī hiraṇyayaḥ
indro dīrghāya cakṣasa ā sūryaṃ rohayad divi
vi gobhir indram airayat
indra vājeṣu no 'va sahasrapradhaneṣu ca
ugra ugrābhir ūtibhiḥ
indraṃ vayaṃ mahādhana indram arbhe havāmahe
yujaṃ vṛtreṣu vajriṇam
sa no vṛṣann amuṃ caruṃ satrādāvann apā vṛdhi
asmabhyam apratiṣkutaḥ
tuñjetuñje ya uttare stomā indrasya vajriṇaḥ
na vindhe asya suṣṭutim
vṛṣā yūtheva vaṃsagaḥ kṛṣṭīr iyarty ojasā
īśāno apratiṣkutaḥ
ya ekaś carṣaṇīnāṃ vasūnām irajyati
indraḥ pañca kṣitīnām
indraṃ vo viśvatas pari havāmahe janebhyaḥ
asmākam astu kevalaḥ
endra sānasiṃ rayiṃ sajitvānaṃ sadāsaham
varṣiṣṭham ūtaye bhara
ni yena muṣṭihatyayā ni vṛtrā ruṇadhāmahai
tvotāso ny arvatā
indra tvotāso ā vayaṃ vajraṃ ghanā dadīmahi
jayema saṃ yudhi spṛdhaḥ
vayaṃ śūrebhir astṛbhir indra tvayā yujā vayam
sāsahyāma pṛtanyataḥ
mahāṃ indraḥ paraś ca nu mahitvam astu vajriṇe
dyaur na prathinā śavaḥ
samohe vā ya āśata naras tokasya sanitau
viprāso vā dhiyāyavaḥ
yaḥ kukṣiḥ somapātamaḥ samudra iva pinvate
urvīr āpo na kākudaḥ
evā hy asya sūnṛtā virapśī gomatī mahī
pakvā śākhā na dāśuṣe
evā hi te vibhūtaya ūtaya indra māvate
sadyaś cit santi dāśuṣe
evā hy asya kāmyā stoma ukthaṃ ca śaṃsyā
indrāya somapītaye
indrehi matsy andhaso viśvebhiḥ somaparvabhiḥ
mahāṃ abhiṣṭir ojasā
em enaṃ sṛjatā sute mandim indrāya mandine
cakriṃ viśvāni cakraye
matsvā suśipra mandibhi stomebhir viśvacarṣaṇe
sacaiṣu savaneṣv ā
asṛgram indra te giraḥ prati tvām ud ahāsata
ajoṣā vṛṣabhaṃ patim
sam codaya citram arvāg rādha indra vareṇyam
asad it te vibhu prabhu
asmānt su tatra codayendra rāye rabhasvataḥ
tuvidyumna yaśasvataḥ
saṃ gomad indra vājavad asme pṛthu śravo bṛhat
viśvāyur dhehy akṣitam
asme dhehi śravo bṛhad dyumnaṃ sahasrasātamam
indra tā rathinīr iṣaḥ
vasor indram vasupatiṃ gīrbhir gṛṇanta ṛgmiyam
homa gantāram ūtaye
sutesute nyokase bṛhad bṛhata ed ariḥ
indrāya śūṣam arcati
viśveṣu hi tvā savaneṣu tuñjate samānam ekaṃ vṛṣamaṇyavaḥ pṛthak svaḥ saniṣyavaḥ pṛthak
taṃ tvā nāvaṃ na parṣaṇiṃ śūṣasya dhuri dhīmahi
indraṃ na yajñaiś catayanta āyava stomebhir indram āyavaḥ
vi tvā tatasre mithunā avasyavo vrajasya sātā gavyasya niḥsṛjaḥ sakṣanta indra niḥsṛjaḥ
yad gavyantā dvā janā svar yantā samūhasi
āviṣ karikrad vṛṣaṇaṃ sacābhuvaṃ vajram indra sacābhuvam
uto no asyā uṣaso juṣeta hy arkasya bodhi haviṣo havīmabhiḥ svarṣātā havīmabhiḥ
yad indra hantave mṛgho vṛṣā vajriṃ ciketasi
ā me asya vedhaso navīyaso manma śrudhi navīyasaḥ
tubhyed imā savanā śūra viśvā tubhyaṃ brahmāṇi vardhanā kṛṇomi
tvaṃ nṛbhir havyo viśvadhāsi
nū cin nu te manyamānasya dasmod aśnuvanti mahimānam ugra
na vīryam indra te na rādhaḥ
pra vo mahe mahivṛdhe bharadhvaṃ pracetase pra sumatiṃ kṛṇudhvam
viśaḥ pūrvīḥ pra carā carṣaṇiprāḥ
yadā vajraṃ hiraṇyam id athā rathaṃ harī yamasya vahato vi sūribhiḥ
ā tiṣṭhati maghavā sanaśruta indro vājasya dīrghaśravasas patiḥ
so cin nu vṛṣṭir yūthyā svā sacāṃ indraḥ śmaśrūṇi haritābhi pruṣṇute
ava veti sukṣayaṃ sute madhūd id dhūṇoti vāto yathā vanam
yo vācā vivāco mṛdhravācaḥ purū sahasrāśivā jaghāna
tattad id asya pauṃsyaṃ gṛṇīmasi piteva yas taviṣīṃ vāvṛdhe śavaḥ
yac cid dhi satya somapā anāśastā iva smasi
ā tū na indra śaṃsaya goṣv aśveṣu śubhriṣu sahasreṣu tuvīmagha
śiprin vājānāṃ pate śacīvas tava daṃsanā
ā tū na indra śaṃsaya goṣv aśveṣu śubhriṣu sahasreṣu tuvīmagha
ni ṣvāpayā mithūdṛśā sastām abudhyamāne
ā tū na indra śaṃsaya goṣv aśveṣu śubhriṣu sahasreṣu tuvīmagha
sasantu tyā arātayo bodhantu śūra rātayaḥ
ā tū na indra śaṃsaya goṣv aśveṣu śubhriṣu sahasreṣu tuvīmagha
sam indra gardabhaṃ mṛṇa nuvantaṃ papayāmuyā
ā tū na indra śaṃsaya goṣv aśveṣu śubhriṣu sahasreṣu tuvīmagha
patāti kuṇḍṛṇācyā dūraṃ vāto vanād adhi
ā tū na indra śaṃsaya goṣv aśveṣu śubhriṣu sahasreṣu tuvīmagha
sarvaṃ parikrośaṃ jahi jambhayā kṛkadāśvam
ā tū na indra śaṃsaya goṣv aśveṣu śubhriṣu sahasreṣu tuvīmagha
vi tvā tatasre mithunā avasyavo vrajasya sātā gavyasya niḥsṛjaḥ sakṣanta indra niḥsṛjaḥ
yad gavyanta dvā janā svar yantā samūhasi
āviṣ karikrad vṛṣaṇaṃ sacābhuvaṃ vajram indra sacābhuvam
viduṣ ṭe asya vīryasya pūravaḥ puro yad indra śāradīr avātiraḥ sāsahāno avātiraḥ
śāsas tam indra martyam ayajuṃ śavasas pate
mahīm amuṣṇāḥ pṛthivīm imā apo mandasāna imā apaḥ
ād it te asya vīryasya carkiran madeṣu vṛṣann uśijo yad āvitha sakhīyato yad āvitha
cakartha kāram ebhyaḥ pṛtanāsu pravantave
te anyāmanyāṃ nadyaṃ saniṣṇata śravasyantaḥ saniṣṇata
vane na vā yo ny adhāyi cākraṃ chucir vāṃ stomo bhuraṇāv ajīgaḥ
yasyed indraḥ purudineṣu hotā nṛṇāṃ narvo nṛtamaḥ kṣapāvān
pra te asyā uṣasaḥ prāparasyā nṛtau syāma nṛtam asya nṛṇām
anu triśokaḥ śatam āvahan nṝn kutsena ratho yo asat sasavān
kas te mada indra rantyo bhūd duro giro abhy ugro vi dhāva
kad vāho arvāg upa mā manīṣā ā tvā śakyām upamam rādho annaiḥ
kad u dyumnam indra tvāvato nṝn kayā dhiyā karase kan na āgan
mitro na satya urugāya bhṛtyā anne samasya yad asan manīṣāḥ
preraya sūro arthaṃ na pāraṃ ye asya kāmaṃ janidhā iva gman
giraś ca ye te tuvijāta pūrvīr nara indra pratiśikṣanty annaiḥ
mātre nu te sumite indra pūrvī dyaur majmanā pṛthivī kāvyena
varāya te ghṛtavantaḥ sutāsaḥ svādnan bhavantu pītaye madhūni
ā madhvo asmā asicann amatram indrāya pūrṇaṃ sa hi satyarādhāḥ
sa vāvṛdhe varimann ā pṛthivyā abhi kratvā naryaḥ pauṃsyaiś ca
vy ānaḷ indraḥ pṛtanāḥ svojā āsmai yatante sakhyāya pūrvīḥ
ā smā rathaṃ na pṛtanāsu tiṣṭha yaṃ bhadrayā sumatyā codayāse
ā satyo yātu maghavāṃ ṛjīṣī dravantv asya haraya upa naḥ
tasmā id andhaḥ suṣumā sudakṣam ihābhipitvaṃ karate gṛṇānaḥ
ava sya śūrādhvano nānte 'smin no adya savane mandadhyai
śaṃsāty uktham uśaneva vedhāś cikituṣe asuryāya manma
kavir na niṇyaṃ vidathāni sādhan vṛṣā yat sekaṃ vipipāno arcāt
diva itthā jījanat sapta kārūn ahnā cic cakrur vayunā gṛṇantaḥ
svar yad vedi sudṛśīkam arkair mahi jyotī rurucur yad dha vastoḥ
andhā tamāṃsi dudhitā vicakṣe nṛbhyaś cakāra nṛtamo abhiṣṭau
vavakṣa indro amitam ṛjiṣy ubhe ā paprau rodasī mahitvā
ataś cid asya mahimā vi recy abhi yo viśvā bhuvanā babhūva
viśvāni śakro naryāṇi vidvān apo rireca sakhibhir nikāmaiḥ
aśmānaṃ cid ye bibhidur vacobhir vrajam gomantam uśijo vi vavruḥ
apo vṛtraṃ vavrivāṃsaṃ parāhan prāvat te vajraṃ pṛthivī sacetāḥ
prārṇāṃsi samudriyāṇy ainoḥ patir bhavaṃ chavasā śūra dhṛṣṇo
apo yad adriṃ puruhūta dardar āvir bhuvat saramā pūrvyaṃ te
sa no netā vājam ā darṣi bhūriṃ gotrā rujann aṅgirobhir gṛṇānaḥ
tad vo gāya sute sacā puruhūtāya satvane
śaṃ yad gave na śākine
na ghā vasur ni yamate dānaṃ vājasya gomataḥ
yat sīm upa śravad giraḥ
kuvitsasya pra hi vrajaṃ gomantaṃ dasyuhā gamat
śacībhir apa no varat
indra kratuṃ na ā bhara pitā putrebhyo yathā
śikṣā ṇo asmin puruhūta yāmani jīvā jyotir aśīmahi
mā no ajñātā vṛjanā durādhyo māśivāso ava kramuḥ
tvayā vayaṃ pravataḥ śaśvatīr apo 'ti śūra tarāmasi
indra jyeṣṭhaṃ na ā bharaṃ ojiṣṭhaṃ papuri śravaḥ
yeneme citra vajrahasta rodasī obhe suśipra prāḥ
tvām ugram avase carṣaṇīsahaṃ rājan deveṣu hūmahe
viśvā su no vithurā pibdanā vaso 'mitrān suṣahān kṛdhi
yad dyāva indra te śataṃ śataṃ bhūmir uta syuḥ
na tvā vajrint sahasraṃ sūryā anu na jātam aṣṭa rodasī
ā paprātha mahinā kṛṣṇyā vṛṣan viśvā śaviṣṭha śavasā
asmāṃ ava maghavan gomati vraje vajrim citrābhir ūtibhiḥ
yad indra yāvatas tvam etāvad aham īśīya
stotāram id didhiṣeya radāvaso na pāpatvāya rāsīya
śikṣeyam in mahayate divedive rāya ā kuhacidvide
nahi tvad anyan maghavan na āpyaṃ vasyo asti pitā cana
indra tridhātu śaraṇaṃ trivarūthaṃ svastimat
chardir yacha maghavadbhyaś ca mahyaṃ ca yāvayā didyum ebhyaḥ
ye gavyatā manasā śatrum ādabhur abhipraghnanti dhṛṣṇuyā
agha smā no maghavann indra girvaṇas tanūpā antamo bhava
indrā yāhi citrabhāno sutā ime tvāyavaḥ
aṇvībhis tanā pūtāsaḥ
indrā yāhi dhiyeṣito viprajutaḥ sutāvataḥ
upa brahmāṇi vāghataḥ
indrā yāhi tūtujāna upa brahmāṇi harivaḥ
sute dadhiṣva naś canaḥ
mā cid anyad vi śaṃsata sakhāyo mā riṣaṇyata
indram it stotā vṛṣaṇaṃ sacā sute muhur ukthā ca śaṃsata
avakrakṣiṇaṃ vṛṣabhaṃ yathājuram gāṃ na carṣaṇīsaham
vidveṣaṇaṃ saṃvananobhayaṃkaraṃ maṃhiṣṭham ubhayāvinam
yac cid dhi tvā janā ime nānā havanta ūtaye
asmākaṃ brahmedam indra bhūtu te 'hā viśvā ca vardhanam
vi tartūryante maghavan vipaścito 'ryo vipo janānām
upa kramasva pururūpam ā bhara vājaṃ nediṣṭham ūtaye
brahmaṇā te brahmayujā yunajmi harī sakhāyā sadhamāda āśū
sthiraṃ rathaṃ sukham indrādhitiṣṭhan prajānan vidvāṃ upa yāhi somam
adhvaryavo 'ruṇaṃ dugdham aṃśuṃ juhotana vṛṣabhāya kṣitīnām
gaurād vedīyāṃ avapānam indro viśvāhed yāti sutasomam ichan
yad dadhiṣe pradivi cārv annaṃ divedive pītim id asya vakṣi
uta hṛdota manasā juṣāṇa uśann indra prasthitān pāhi somān
jajñānaḥ somaṃ sahase papātha pra te mātā mahimānam uvāca
endra paprāthorv antarikṣaṃ yudhā devebhyo varivaś cakartha
yad yodhayā mahato manyamānān sākṣāma tān bāhubhiḥ śāśadānān
yad vā nṛbhir vṛta indrābhiyudhyās taṃ tvayājiṃ sauśravasaṃ jayema
prendrasya vocaṃ prathamā kṛtāni pra nūtanā maghavā yā cakāra
yaded adevīr asahiṣṭa māyā athābhavat kevalaḥ somo asya
tavedaṃ viśvam abhitaḥ paśavyaṃ yat paśyasi cakṣasā sūryasya
gavām asi gopatir eka indra bhakṣīmahi te prayatasya vasvaḥ
bṛhaspate yuvam indraś ca vasvo divyasyeśāthe uta pārthivasya
dhattaṃ rayiṃ stuvate kīraye cid yūyaṃ pāta svastibhiḥ sadā naḥ
yas tastambha sahasā vi jmo antān bṛhaspatis triṣadhastho raveṇa
taṃ pratnāsa ṛṣayo dīdhyānāḥ puro viprā dadhire mandrajihvam
dhunetayaḥ supraketaṃ madanto bṛhaspate abhi ye nas tatasre
pṛṣantaṃ sṛpram adabdham ūrvaṃ bṛhaspate rakṣatād asya yonim
bṛhaspate yā paramā parāvad ata ā te ṛtaspṛśo ni ṣeduḥ
tubhyaṃ khātā avatā adridugdhā madhva ścotanty abhito virapśam
bṛhaspatiḥ prathamaṃ jāyamāno maho jyotiṣaḥ parame vyoman
saptāsyas tuvijāto raveṇa vi saptaraśmir adhamat tamāṃsi
sa suṣṭubhā sa ṛkvatā gaṇena valaṃ ruroja phaligaṃ ravena
bṛhaspatir usriyā havyasūdaḥ kanikradad vāvaśatīr ud ājat
evā pitre viśvadevāya vṛṣṇe yajñair vidhema namasā havirbhiḥ
bṛhaspate suprajā vīravanto vayaṃ syāma patayo rayīṇām
asteva su prataraṃ lāyam asyan bhūṣann iva pra bharā stomam asmai
vācā viprās tarata vācam aryo ni rāmaya jaritaḥ soma indram
dohena gām upa śikṣā sakhāyaṃ pra bodhaya jaritar jāram indram
kośaṃ na pūrṇaṃ vasunā nyṛṣṭam ā cyāvaya maghadeyāya śūram
kim aṅga tvā maghavan bhojam āhuḥ śiśīhi mā śiśayaṃ tvā śṛṇomi
apnasvatī mama dhīr astu śakra vasuvidaṃ bhagam indrā bharā naḥ
tvāṃ janā mamasatyeṣv indra saṃtasthānā vi hvayante samīke
atrā yujaṃ kṛṇute yo haviṣmān nāsunvatā sakhyaṃ vaṣṭi śūraḥ
dhanaṃ na spandraṃ bahulaṃ yo asmai tīvrānt somāṃ āsunoti prayasvān
tasmai śatrūnt sutukān prātar ahno ni svaṣṭrān yuvati hanti vṛtram
yasmin vayaṃ dadhimā śaṃsam indre yaḥ śiśrāya maghavā kāmam asme
ārāc cit san bhayatām asya śatrur ny asmai dyumnā janyā namantām
ārāc chatrum apa bādhasva dūram ugro yaḥ śambaḥ puruhūta tena
asme dhehi yavamad gomad indra kṛdhī dhiyaṃ jaritre vājaratnām
pra yam antar vṛṣasavāso ajman tīvrāḥ somā bahulāntāsa indram
nāha dāmānaṃ maghavā ni yaṃsan ni sunvate vahati bhūri vāmam
uta prahām atidīvā jayati kṛtam iva śvaghnī vi cinoti kāle
yo devakāmo na dhanaṃ ruṇaddhi sam it taṃ rāyaḥ sṛjati svadhābhiḥ
gobhiṣ ṭaremāmatiṃ durevāṃ yavena vā kṣudhaṃ puruhūta viśve
vayaṃ rājasu prathamā dhanāny ariṣṭāso vṛjanībhir jayema
bṛhaspatir naḥ pari pātu paścād utottarasmād adharād aghayoḥ
indraḥ purastād uta madhyato naḥ sakhā sakhibhyo varīyaḥ kṛṇotu
yo adribhit prathamajā ṛtāvā bṛhaspatir āṅgiraso haviṣmān
dvibarhajmā prāgharmasat pitā na ā rodasī vṛṣabho roravīti
janāya cid ya īvate u lokaṃ bṛhaspatir devahūtau cakāra
ghnan vṛtrāṇi vi puro dardarīti jayaṃ chatrūṃr amitrān pṛtsu sāhan
bṛhaspatiḥ sam ajayad vasūni maho vrajān gomate deva eṣaḥ
apaḥ siṣāsant svar apratīto bṛhaspatir hanty amitram arkaiḥ
imāṃ dhiyaṃ saptaśīrṣṇīṃ pitā na ṛtaprajātāṃ bṛhatīm avindat
turīyaṃ svij janayad viśvajanyo 'yāsya uktham indrāya śaṃsan
ṛtaṃ śaṃsanta ṛju dīdhyānā divas putrāso asurasya vīrāḥ
vipraṃ padam aṅgiraso dadhānā yajñasya dhāma prathamaṃ mananta
haṃsair iva sakhibhir vāvadadbhir aśmanmayāni nahanā vyasyan
bṛhaspatir abhikanikradad gā uta prāstaud uc ca vidvāṃ agāyat
avo dvābhyāṃ para ekayā gā guhā tiṣṭhantīr anṛtasya setau
bṛhaspatis tamasi jyotir ichan ud usrā ākar vi hi tisra āvaḥ
vibhidyā puraṃ śayathem apācīṃ nis trīṇi sākam udadher akṛntat
bṛhaspatir uṣasaṃ sūryaṃ gām arkaṃ viveda stanayann iva dyauḥ
indro valaṃ rakṣitāraṃ dughānāṃ kareṇeva vi cakartā raveṇa
svedāñjibhir āśiram ichamāno 'rodayat paṇim ā gā amuṣṇāt
sa īṃ satyebhiḥ sakhibhiḥ śucadbhir godhāyasaṃ vi dhanasair adardaḥ
brahmaṇas patir vṛṣabhir varāhair gharmasvedebhir draviṇaṃ vy ānaṭ
te satyena manasā gopatiṃ gā iyānāsa iṣaṇayanta dhībhiḥ
bṛhaspatir mithoavadyapebhir ud usriyā asṛjata svayugbhiḥ
taṃ vardhayanto matibhiḥ śivābhiḥ siṃham iva nānadataṃ sadhasthe
bṛhaspatiṃ vṛṣaṇaṃ śūrasātau bharebhare anu madema jiṣṇum
yadā vājam asanad viśvarūpam ā dyām arukṣad uttarāṇi sadma
bṛhaspatiṃ vṛṣaṇaṃ vardhayanto nānā santo bibhrato jyotir āsā
satyam āśiṣaṃ kṛṇutā vayodhai kīriṃ cid dhy avatha svebhir evaiḥ
paścā mṛdho apa bhavantu viśvās tad rodasī śṛṇutaṃ viśvaminve
indro mahnā mahato arṇavasya vi mūrdhānam abhinad arbudasya
ahann ahim ariṇāt sapta sindhūn devair dyāvāpṛthivī prāvataṃ naḥ
abhi pra gopatiṃ girendram arca yathā vide
sūtuṃ satyasya satpatim
ā harayaḥ sasṛjrire 'ruṣīr adhi barhiṣi
yatrābhi saṃnavāmahe
indrāya gāva āśiraṃ duduhre vajriṇe madhu
yat sīm upahvare vidat
ud yad bradhnasya viṣṭapaṃ gṛham indraś ca ganvahi
madhvaḥ pītvā sacevahi triḥ sapta sakhyuḥ pade
arcata prārcata priyamedhāso arcata
arcantu putrakā uta puraṃ na dhṛṣṇv arcata
ava svarāti gargaro godhā pari saniṣvaṇat
piṅgā pari caniṣkadad indrāya brahmodyatam
ā yat patanty enyaḥ sudughā anapasphuraḥ
apasphuraṃ gṛbhāyata somam indrāya pātave
apād indro apād agnir viśve devā amatsata
varuṇa id iha kṣayat tam āpo abhy anūṣata vatsaṃ saṃśiśvarīr iva
sudevo asi varuṇa yasya te sapta sindhavaḥ
anukṣaranti kākudaṃ sūryaṃ suṣirām iva
yo vyatīṃr aphāṇayat suyuktāṃ upa dāśuṣe
takvo netā tad id vapur upamā yo amucyata
atīd u śakra ohata indro viśvā ati dviṣaḥ
bhinat kanīna odanaṃ pacyamānaṃ paro girā
arbhako na kumārako 'dhi tiṣṭhann avaṃ ratham
sa pakṣan mahiṣaṃ mṛgaṃ pitre mātre vibhukratum
ā tū suśipra daṃpate rathaṃ tiṣṭhā hiraṇyayam
adha dyukṣaṃ sacevahi sahasrapādam aruṣaṃ svastigām anehasam
tam ghem itthā namasvina upa svarājam āsate
arthaṃ cid asya sudhitaṃ yad etave āvartayanti dāvane
anu pratnasyaukasaḥ priyamedhāsa eṣām
pūrvām anu prayatiṃ vṛktabarhiṣo hitaprayasa āśata
yo rājā carṣaṇīnāṃ yātā rathebhir adhriguḥ
viśvāsāṃ tarutā pṛtanānāṃ jyeṣṭho yo vṛtrahā gṛṇe
indraṃ taṃ śumbha puruhanmann avase yasya dvitā vidhartari
hastāya vajraḥ prati dhāyi darśato maho dive na sūryaḥ
nakiṣ ṭaṃ karmaṇā naśad yaś cakāra sadāvṛdham
indraṃ na yajñair viśvagūrtam ṛbhvasam adhṛṣṭaṃ dhṛṣṇvojasam
aṣālham ugraṃ pṛtanāsu sāsahiṃ yasmin mahīr urujrayaḥ
saṃ dhenavo jāyamāne anonavur dyāvaḥ kṣāmo anonavuḥ
yad dyāva indra te śataṃ śataṃ bhūmīr uta syuḥ
na tvā vajrint sahasraṃ sūryā anu na jātam aṣṭa rodasī
ā paprātha mahinā vṛṣṇyā vṛṣan viśvā śaviṣṭha śavasā
asmāṃ ava maghavan gomati vraje vajriṃ citrābhir ūtibhiḥ
ut tvā mandantu stomāḥ kṛṇuṣva rādho adrivaḥ
ava brahmadviṣo jahi
padā paṇīṃr arādhaso ni bādhasva mahāṃ asi
nahi tvā kaś cana prati
tvam īśiṣe sutānām indra tvam asutānām
tvaṃ rājā janānām
īṅkhayantīr apasyuva indraṃ jātam upāsate
bhejānāsaḥ suvīryam
tvam indra balād adhi sahaso jāta ojasaḥ
tvaṃ vṛṣan vṛṣed asi
tvam indrāsi vṛtrahā vy antarikṣam atiraḥ
ud dyām astabhnā ojasā
tvam indra sajoṣasam arkaṃ bibharṣi bāhvoḥ
vajraṃ śiśāna ojasā
tvam indrābhibhur asi viśvā jātāny ojasā
sa viśvā bhuva ābhavaḥ
ā yātv indraḥ svapatir madāya yo dharmaṇā tūtujānas tuviṣmān
pratvakṣāṇo ati viśvā sahāṃsy apāreṇa mahatā vṛṣṇyena
suṣṭhāmā rathaḥ suyamā harī te mimyakṣa vajro nṛpate gabhastau
śībhaṃ rājan supathā yāhy arvāṅ vardhāma te papuso vṛṣṇyāni
endravāho nṛpatiṃ vajrabāhum ugram ugrāsas taviṣāsa enam
pratvakṣasaṃ vṛṣabhaṃ satyaśuṣmam em asmatrā sadhamādo vahantu
evā patiṃ droṇasācaṃ sacetasam ūrja skambhaṃ dharuṇa ā vṛṣāyase
ojaḥ kṛṣva saṃ gṛbhāya tve apy aso yathā kenipānām ino vṛdhe
gamann asme vasūny ā hi śaṃsiṣaṃ svāśiṣaṃ bharam ā yāhi sominaḥ
tvam īśiṣe sāsminn ā satsi barhiṣy anādhṛṣyā tava pātrāṇi dharmaṇā
pṛthak prāyan prathamā devahūtayo 'kṛṇvata śravasyāni duṣṭarā
na ye śekur yajñiyāṃ nāvam āruham irmaiva te ny aviśanta kepayaḥ
evaivāpāg apare santu dūdhyo 'śvā yeṣāṃ duryuga āyuyujre
itthā ye prāg upare santi dāvane purūṇi yatra vayunāni bhojanā
girīṃr ajrān rejamānāṃ adhārayad dyauḥ krandad antarikṣāṇi kopayat
samīcīne dhiṣaṇe vi ṣkabhāyati vṛṣṇaḥ pītvā mada ukthāni śaṃsati
imaṃ bibharmi sukṛtaṃ te aṅkuśaṃ yenārujāsi maghavaṃ chaphārujaḥ
asmint su te savane astv oktyaṃ suta iṣṭau maghavan bodhy ābhagaḥ
gobhiṣ ṭaremāmatiṃ durevāṃ yavena kṣudhaṃ puruhūta viśvām
vayaṃ rājabhiḥ prathamā dhanāny asmākena vṛjanenā jayema
bṛhaspatir naḥ pari pātu paścād utottarasmād adharād aghayoḥ
indraḥ purastād uta madhyato naḥ sakhā sakhibhyo varivaḥ kṛṇotu
trikadrukeṣu mahiṣo yavāśiraṃ tuviśuṣmas tṛpat somam apibad viṣṇunā sutaṃ yathāvaśat
sa īṃ mamāda mahi karma kartave mahām uruṃ sainaṃ saścad devo devaṃ satyam indraṃ satya induḥ
pro ṣv asmai puroratham indrāya śūṣam arcata
abhīke cid u lokakṛt saṃge samatsu vṛtrahāsmākaṃ bodhi coditā nabhantām anyakeṣāṃ jyākā adhi dhanvasu
tvaṃ sindhūṃr avāsṛjo 'dharāco ahann ahim
aśatrur indra jajñiṣe viśvaṃ puṣyasi vāryaṃ taṃ tvā pari ṣvajāmahe nabhantām anyakeṣāṃ jyākā adhi dhanvasu
vi ṣu viśvā arātayo 'ryo naśanta no dhiyaḥ
astāsi śatrave vadhaṃ yo na indra jighāṃsati yā te rātir dadir vasu
nabhantām anyakeṣāṃ jyakā adhi dhanvasu
tīvrasyābhivayaso asya pāhi sarvarathā vi harī iha muñca
indra mā tvā yajamānāso anye ni rīraman tubhyam ime sutāsaḥ
tubhyaṃ sutās tubhyam u sotvāsas tvāṃ giraḥ śvātryā ā hvayanti
indredam adya savanaṃ juṣāṇo viśvasya vidvāṃ iha pāhi somam
ya uśatā manasā somam asmai sarvahṛdā devakāmaḥ sunoti
na gā indras tasya parā dadāti praśastam ic cārum asmai kṛṇoti
anuspaṣṭo bhavaty eṣo asya yo asmai revān na sunoti somam
nir aratnau maghavā taṃ dadhāti brahmadviṣo hanty anānudiṣṭaḥ
aśvāyanto gavyanto vājayanto havāmahe tvopagantavā u
ābhūṣantas te sumatau navāyāṃ vayam indra tvā śunaṃ huvema
muñcāmi tvā haviṣā jīvanāya kam ajñātayakṣmād uta rājayakṣmāt
grāhir jagrāha yady etad tasyā indrāgnī pra mumuktam enam
yadi kṣitāyur yadi vā pareto yadi mṛtyor antikaṃ nīta eva
tam ā harāmi nirṛter upasthād aspārśam enaṃ śataśāradāya
sahasrākṣeṇa śatavīryeṇa śatāyuṣā haviṣāhārṣam enam
indro yathainaṃ śarado nayāty ati viśvasya duritasya pāram
śataṃ jīva śarado vardhamānaḥ śataṃ hemantān chatam u vasantān
śataṃ ta indro agniḥ savitā bṛhaspatiḥ śatāyuṣā haviṣāhārṣam enam
āhārṣam avidaṃ tvā punar āgāḥ punarṇavaḥ
sarvāṅga sarvaṃ te cakṣuḥ sarvam āyuś ca te 'vidam
brahmaṇāgniḥ samvidāno rakṣohā bādhatām itaḥ
amīvā yas te garbhaṃ durṇāmā yonim āśaye
yas te garbham amīvā durṇāmā yonim āśaye
agniṣ ṭaṃ brahmaṇā saha niṣ kravyādam anīnaśat
yas te hanti patayantaṃ niṣatsnuṃ yaḥ sarīsṛpam
jātaṃ yas te jighāṃsati tam ito nāśayāmasi
yas ta ūrū viharaty antarā dampatī śaye
yoniṃ yo antar ārelhi tam ito nāśayāmasi
yas tvā bhrātā patir bhūtvā jāro bhūtvā nipadyate
prajāṃ yas te jighāṃsati tam ito nāśayāmasi
yas tvā svapnena tamasā mohayitvā nipadyate
prajāṃ yas te jighāṃsati tam ito nāśayāmasi
akṣībhyāṃ te nāsikābhyāṃ karṇābhyāṃ chubukād adhi
yakṣmaṃ śīrṣaṇyaṃ mastiṣkāj jihvāyā vi vṛhāmi te
grīvābhyas ta uṣṇihābhyaḥ kīkasābhyo anūkyāt
yakṣmaṃ doṣaṇyam aṃsābhyāṃ bāhubhyāṃ vi vṛhāmi te
hṛdayāt te pari klomno halīkṣṇāt pārśvābhyām
yakṣmaṃ matasnābhyāṃ plīhno yaknas te vi vṛhāmasi
āntrebhyas te gudābhyo vaniṣṭhor udarād adhi
yakṣmaṃ kukṣibhyāṃ plāśer nābhyā vi vṛhāmi te
ūrubhyāṃ te aṣṭhīvadbhyāṃ pārṣṇibhyāṃ prapadābhyām
yakṣmaṃ bhasadyaṃ śroṇibhyāṃ bhāsadaṃ bhāṃsaso vi vṛhāmi te
mehanād vanaṃkaraṇāl lomabhyas te nakhebhyaḥ
yakṣmaṃ sarvasmād ātmanas tam idaṃ vi vṛhāmi te
asthibhyas te majjabhyaḥ snāvabhyo dhamanibhyaḥ
yakṣmaṃ pāṇibhyām aṅgulibhyo nakhebhyo vi vṛhāmi te
aṅgeaṅge lomnilomni yas te parvaṇiparvaṇi
yakṣaṃ tvacasyaṃ te vayaṃ kaśyapasya vībarheṇa viṣvañcaṃ vi vṛhāmasi
apehi manasas pate 'pa kāma paraś cara
paro nirṛtyā ā cakṣva bahudhā jīvato manaḥ
vayam enam idā hyopīpemeha vajriṇam
tasmā u adya samanā sutaṃ bharā nūnaṃ bhūṣata śrute
vṛkaś cid asya vāraṇa urāmathir ā vayuneṣu bhūṣati
semaṃ naḥ stomaṃ jujuṣāṇa ā gahīndra pra citrayā dhiyā
kad u nv asyākṛtam indrasyāsti pauṃsyam
keno nu kaṃ śromatena na śuśruve januṣaḥ pari vṛtrahā
tvām id dhi havāmahe sātā vājasya kāravaḥ
tvāṃ vṛtreṣv indra satpatiṃ naras tvāṃ kāṣṭhāsv arvataḥ
sa tvaṃ naś citra vajrahasta dhṛṣṇuyā maha stavāno adrivaḥ
gām aśvaṃ rathyam indra saṃ kira satrā vājaṃ na jigyuṣe
abhi tvā pūrvapītaya indra stomebhir āyavaḥ
samīcīnāsa ṛbhavaḥ sam asvaran rudrā gṛṇanta pūrvyam
asyed indro vāvṛdhe vṛṣṇyaṃ śavo made sutasya viṣṇavi
adyā tam asya mahimānam āyavo 'nu ṣṭuvanti pūrvathā
adhā hīndra girvaṇa upa tvā kāmān mahaḥ sasṛjmahe
udeva yanta udabhiḥ
vār ṇa tvā yavyābhir vardhanti śūra brahmāṇi
vāvṛdhvāṃsaṃ cid adrivo divedive
yuñjanti harī iṣirasya gāthayorau ratha uruyuge
indravāhā vacoyujā
agniṃ dūtaṃ vṛṇīmahe hotāraṃ viśvavedasam
asya yajñasya sukratum
agnimagniṃ havīmabhiḥ sadā havanta viśpatim
havyavāhaṃ purupriyam
agne devāṃ ihā vaha jajñāno vṛktabarhiṣe
asi hotā na īḍyaḥ
īlenyo namasyas tiras tamāṃsi darśataḥ
sam agnir idhyate vṛṣā
vṛṣo agniḥ sam idhyate 'śvo na devavāhanaḥ
taṃ haviṣmantaḥ īlate
vṛṣaṇaṃ tvā vayaṃ vṛṣan vṛṣaṇaḥ sam idhīmahi
agne dīdyataṃ bṛhat
agnim īliṣvāvase gāthābhiḥ śīraśociṣam
agniṃ rāye purumīlha śrutaṃ naro 'gniṃ sudītaye chardiḥ
agna ā yāhy agnibhir hotāraṃ tvā vṛṇīmahe
ā tvām anaktu prayatā haviṣmatī yajiṣṭhaṃ barhir āsade
acha hi tvā sahasaḥ sūno aṅgiraḥ srucaś caranty adhvare
ūrjo napātaṃ ghṛtakeśam īmahe 'gniṃ yajñeṣu pūrvyam
imā u tvā purūvaso giro vardhantu yā mama
pāvakavarṇāḥ śucayo vipaścito 'bhi stomair anūṣata
ayaṃ sahasram ṛṣibhiḥ sahaskṛtaḥ samudra iva paprathe
satyaḥ so asya mahimā gṛne śavo yajñeṣu viprarājye
ā no viśvāsu havya indraḥ samatsu bhūṣatu
upa brahmāṇi savanāni vṛtrahā paramajyā ṛcīṣamaḥ
tvaṃ dātā prathamo rāghasām asy asi satya īśānakṛt
tuvidyumnasya yujyā vṛṇīmahe putrasya śavaso mahaḥ
tvam indra pratūrtiṣv abhi viśvā asi spṛdhaḥ
aśastihā janitā viśvatūr asi tvaṃ tūrya taruṣyataḥ
anu te śuṣmaṃ turayantam īyatuḥ kṣoṇī śiśuṃ na mātarā
viśvās te spṛdhaḥ śnathayanta manyave vṛtraṃ yad indra tūrvasi
ita ūtī vo ajaraṃ prahetāram aprahitam
āśuṃ jetāraṃ hetāraṃ rathītamam atūrtaṃ tugryāvṛdham
yo rājā carṣaṇīnāṃ yātā rathebhir adhriguḥ
viśvāsāṃ tarutā pṛtanānāṃ jyeṣṭho yo vṛtrahā gṛṇe
indraṃ taṃ śumbha puruhanmann avase yasya dvitā vidhartari
hastāya vajraḥ prati dhāyi darśato maho dive na sūryaḥ
tava tyad indriyaṃ bṛhat tava śuṣmam uta kratum
vajraṃ śiśāti dhiṣaṇā vareṇyam
tava dyaur indra pauṃsyaṃ pṛthivī vardhati śravaḥ
tvām āpaḥ parvatāsaś ca hinvire
tvāṃ viṣṇur bṛhan kṣayo mitro gṛṇāti varuṇaḥ
tvāṃ śardho madaty anu mārutam
sam asya manyave viśo viśvā namanta kuṣṭayaḥ
samudrāyeva sindhavaḥ
ojas tad asya titviṣa ubhe yat samavartayat
indraś carmeva rodasī
vi cid vṛtrasya dodhato vajreṇa śataparvaṇā
śiro bibhed vṛṣṇinā
tad id āsa bhuvaneṣu jyeṣṭhaṃ yato jajña ugras tveṣanṛmṇaḥ
sadyo jajñāno ni riṇāti śatrūn anu yad enaṃ madanti viśva ūmāḥ
vāvṛdhānaḥ śavasā bhūryojāḥ śatrur dāsāya bhiyasaṃ dadhāti
avyanac ca vyanac ca sasni saṃ te navanta prabhṛtā madeṣu
tve kratum api pṛñcanti bhūri dvir yad ete trir bhavanty ūmāḥ
svādoḥ svādīyaḥ svādunā sṛjā sam adaḥ su madhu madhunābhi yodhīḥ
yadi cin nu tvā dhanā jayantaṃ raṇeraṇe anumadanti viprāḥ
ojīyaḥ śuṣmint sthiram ā tanuṣva mā tvā dabhan durevāsaḥ kaśokāḥ
tvayā vayaṃ śāśadmahe raṇeṣu prapaśyanto yudhenyāni bhūri
codayāmi ta āyudhā vacobhiḥ saṃ te śiśāmi brahmaṇā vayāṃsi
ni tad dadhiṣe 'vare pare ca yasminn āvithāvasā duroṇe
ā sthāpayata mātaraṃ jigatnum ata invata karvarāṇi bhūri
stuṣva varṣman puruvartmānaṃ sam ṛbhvāṇam inatamam āptam āptyānām
ā darśati śavasā bhūryojāḥ pra sakṣati pratimānaṃ pṛthivyāḥ
imā brahma bṛhaddivaḥ kṛṇavad indrāya śūṣam agniyaḥ svarṣāḥ
maho gotrasya kṣayati svarājā turaś cid viśvam arṇavat tapasvān
evā mahān bṛhaddivo atharvāvocat svāṃ tanvam indram eva
svasārau mātaribhvarī aripre hinvanti caine śavasā vardhayanti ca
citraṃ devānāṃ ketur anīkaṃ jyotiṣmān pradiśaḥ sūrya udyan
divākaro 'ti dyumnais tamāṃsi viśvātārīd duritāni śukraḥ
citraṃ devānām ud agād anīkaṃ cakṣur mitrasya varuṇasyāgneḥ
āprād dyāvāpṛthivī antarikṣaṃ sūrya ātmā jagatas tasthuṣaś ca
sūryo devīm uṣasaṃ rocamānāṃ maryo na yoṣām abhy eti paścāt
yatrā naro devayanto yugāni vitanvate prati bhadrāya bhadram
tvaṃ na indrā bharaṃ ojo nṛmṇaṃ śatakrato vicarṣaṇe
ā vīraṃ pṛtanāṣaham
tvaṃ hi naḥ pitā vaso tvaṃ mātā śatakrato babhūvitha
adhā te sumnam īmahe
tvāṃ śuṣmin puruhūta vājayantam upa bruve śatakrato
sa no rāsva suvīryam
svādor itthā viṣuvato madhvaḥ pibanti gauryaḥ
yā indreṇa sayāvarīr vṛṣṇā madanti śobhase vasvīr anu svarājyam
tā asya pṛśanāyuvaḥ somaṃ śrīṇanti pṛśnayaḥ
priyā indrasya dhenavo vajraṃ hinvanti sāyakaṃ vasvīr anu svarājyam
tā asya namasā sahaḥ saparyanti pracetasaḥ
vratāny asya saścire purūṇi pūrvacittaye vasvīr anu svarājyam
indrāya madūne sutaṃ pari ṣṭobhantu no giraḥ
arkam arcantu kāravaḥ
yasmin viśvā adhi śriyo raṇanti sapta saṃsadaḥ
indraṃ sute havāmahe
trikadrukeṣu cetanaṃ devāso yajñam atnata
tam id vardhantu no giraḥ
yat somam indra viṣṇavi yad vā gha trita āptye
yad vā marutsu mandase sam indubhiḥ
yad vā śakra parāvati samudre adhi mandase
asmākam it sute raṇā sam indubhiḥ
yad vāsi sunvato vṛdho yajamānasya satpate
ukthe vā yasya raṇyasi sam indubhiḥ
yad adya kac ca vṛtrahann udagā abhi sūrya
sarvaṃ tad indra te vaśe
yad vā pravṛddha satpate na marā iti manyase
uto tat satyam it tava
ye somāsaḥ parāvati ye arvāvati sunvire
sarvāṃs tāṃ indra gachasi
ubhayaṃ śṛṇavac ca na indro arvāg idaṃ vacaḥ
satrācyā maghavā somapītaye dhiyā śaviṣṭha ā gamat
taṃ hi svarājaṃ vṛṣabhaṃ tam ojase dhiṣaṇe niṣṭatakṣatuḥ
utopamānāṃ prathamo ni ṣīdasi somakāmaṃ hi te manaḥ
abhrātṛvyo'anā tvam anāpir indra januṣā sanād asi
yudhed āpitvam ichase
nakī revantaṃ sakhyāya vindase pīyanti te surāśvaḥ
yadā kṛṇoṣi nadanuṃ sam ūhasy ād it piteva hūyase
aham id dhi pituṣ pari medhām ṛtasya jagrabha
ahaṃ sūrya ivājani
ahaṃ pratnena manmanā giraḥ śumbhāmi kaṇvavat
yenendraḥ śuṣmam id dadhe
ye tvām indra na tuṣṭuvur ṛṣayo ye ca tuṣṭuvuḥ
mamed vardhasva suṣṭutaḥ
mā bhūma niṣṭyā ivendra tvad araṇā iva
vanāni ni prajahitāny adrivo duroṣāso amanmahi
amanmahīd anāśavo 'nugrāsaś ca vṛtrahan
sukṛt su te mahatā śūra rādhasānu stomaṃ mudīmahi
pibā somam indra mandatu tvā yaṃ te suṣāva haryaśvādriḥ
sotur bāhubhyāṃ suyato nārvā
yas te mado yujas cārur asti yena vṛtrāṇi haryaśva haṃsi
sa tvām indra prabhūvaso mamattu
bodhā su me maghavan vācam emāṃ yāṃ te vasiṣṭho arcati praśastim
imā brahma sadhamāde juṣasva
śagdhy ū ṣu śacīpata indra viśvābhir ūtibhiḥ
bhagaṃ na hi tvā yaśasaṃ vasuvidam anu śūra carāmasi
pauro aśvasya purukṛd gavām asy utso deva hiraṇyayaḥ
nakir hi dānaṃ parimardhiṣat tve yadyad yāmi tad ā bhara
indram id devatātaye indraṃ prayaty adhvare
indraṃ samīke vanino havāmaha indraṃ dhanasya sātaye
indro mahnā rodasī paprathac chava indraḥ sūryam arocayat
indre ha viśvā bhuvanāni yemira indre suvānāsa indavaḥ
astāvi manma pūrvyaṃ brahmendrāya vocata
pūrvīr ṛtasya bṛhatīr anūṣata stotur meghā asṛkṣata
turaṇyavo madhumantaṃ ghṛtaścutaṃ viprāso arkam ānṛcuḥ
asme rayiḥ paprathe vṛṣṇyaṃ śavo 'sme suvānāsa indavaḥ
yad indra prāg apāg udaṅ nyag vā hūyase nṛbhiḥ
simā purū nṛṣūto asy ānave 'si praśardha turvaśe
yad vā rume ruśame śyāvake kṛpa indra mādayase sacā
kaṇvāsas tvā brahmabhi stomavāhasa indrā yachanty ā gahi
abhi tvā śūra nonumo 'dugdhā iva dhenavaḥ
īśānam asya jagataḥ svardṛśam īśānam indra tasthuṣaḥ
na tvāvāṃ anyo divyo na pārthivo na jāto na janiṣyate
aśvāyanto maghavann indra vājino gavyantas tvā havāmahe
revatīr naḥ sadhamāda indre santu tuvivājāḥ
kṣumanto yābhir madema
ā gha tvāvān tmanāpta stotṛbhyo dhṛṣṇav iyānaḥ
ṛṇor akṣaṃ na cakrayoḥ
ā yad duvaḥ śatakratav ā kāmaṃ jaritṝṇām
ṛṇor akṣaṃ na śacībhiḥ
tat sūryasya devatvaṃ tan mahitvaṃ madhyā kartor vitataṃ saṃ jabhāra
yaded ayukta haritaḥ sadhasthād ād rātrī vāsas tanute simasmai
tan mitrasya varuṇasyābhicakṣe sūryo rūpaṃ kṛṇute dyor upasthe
anantam anyad ruśad asya prājaḥ kṛṣṇam anyad dharitaḥ saṃ bharanti
kayā naś citra ā bhuvad ūtī sadāvṛdhaḥ sakhā
kayā śaciṣṭhayā vṛtā
kas tvā satyo madānāṃ maṃhiṣṭho matsad andhasaḥ
dṛlhā cid āruje vasu
abhī ṣu naḥ sakhīnām avitā jaritṝṇām
śataṃ bhavāsy ūtibhiḥ
imā nu kaṃ bhuvanā sīṣadhāmendraś ca viśve ca devāḥ
yajñaṃ ca nas tanvaṃ ca prajāṃ cādityair indraḥ saha cīkḷpāti
ādityair indraḥ sagaṇo marudbhir asmākaṃ bhūtv avitā tanūnām
hatvāya devā asurān yad āyan devā devatvam abhirakṣamāṇāḥ
pratyañcam arkam anayaṃ chacībhir ād it svadhām iṣirām pary apaśyan
ayā vājaṃ devahitaṃ sanema madema śatahimāḥ suvīrāḥ
apendra prāco maghavann amitrān apāpāco abhibhūte nudasva
apodīco apa śūrādharāca urau yathā tava śarman madema
kuvid aṅga yavamanto yavaṃ cid yathā dānty anupūrvaṃ viyūya
ihehaiṣāṃ kṛṇuhi bhojanāni ye barhiṣo namovṛktiṃ na jagmuḥ
nahi sthūry ṛtuthā yātam asti nota śravo vivide saṃgameṣu
gavyanta indraṃ sakhyāya viprā aśvāyanto vṛṣaṇaṃ vājayantaḥ
yuvaṃ surāmam aśvinā namucāv āsure sacā
vipipānā śubhas patī indraṃ karmasv āvatam
putram iva pitarāv aśvinobhendrāvathuḥ kāvyair daṃsanābhiḥ
yat surāmaṃ vy apibaḥ śacībhiḥ sarasvatī tvā maghavann abhiṣṇak
indraḥ sutrāmā svavāṃ avobhiḥ sumṛḍīko bhavatu viśvavedāḥ
bādhatāṃ dveṣo abhayaṃ naḥ kṛṇotu suvīryasya patayaḥ syāma
sa sutrāmā svavāṃ indro asmad ārāc cid dveṣaḥ sanutar yuyotu
tasya vayaṃ sumatau yajñiyasyāpi bhadre saumanase syāma
vi hi sotor asṛkṣata nendraṃ devam amaṃsata
yatrāmadad vṛṣākapir aryaḥ puṣṭeṣu matsakhā viśvasmād indra uttaraḥ
parā hīndra dhāvasi vṛṣākaper ati vyathiḥ
no aha pra vindasy anyatra somapītaye viśvasmād indra uttaraḥ
kim ayaṃ tvāṃ vṛṣākapiś cakāra harito mṛgaḥ
yasmā irasyasīd u nv aryo vā puṣṭimad vasu viśvasmād indra uttaraḥ
yam imaṃ tvaṃ vṛṣākapiṃ priyam indrābhirakṣasi
śvā nv asya jambhiṣad api karṇe varāhayur viśvasmād indra uttaraḥ
priyā taṣṭāni me kapir vyaktā vy adūduṣat
śiro nv asya rāviṣaṃ na sugaṃ duṣkṛte bhuvaṃ viśvasmād indra uttaraḥ
na mat strī subhasattarā na suyāśutarā bhuvat
na mat praticyavīyasī na sakthy udyamīyasī viśvasmād indra uttaraḥ
uve amba sulābhike yathevāṅgaṃ bhaviṣyati
bhasan me amba sakthi me śiro me vīva hṛṣyati viśvasmād indra uttaraḥ
kiṃ subāho svaṅgure pṛthuṣṭo pṛthujāghane
kiṃ śūrapatni nas tvam abhy amīṣi vṛṣākapiṃ viśvasmād indra uttaraḥ
avīrām iva mām ayaṃ śarārur abhi manyate
utāham asmi vīriṇīndrapatnī marutsakhā viśvasmād indra uttaraḥ
saṃhotraṃ sma purā nārī samanaṃ vāva gachati
vedhā ṛtasya vīriṇīndrapatnī mahīyate viśvasmād indra uttaraḥ
indrāṇīm āsu nāriṣu subhagām aham aśravam
nahy asyā aparaṃ cana jarasā marate patir viśvasmād indra uttaraḥ
nāham indrāṇi rāraṇa sakhyur vṛṣākaper ṛte
yasyedam apyaṃ haviḥ priyaṃ deveṣu gachati viśvasmād indra uttaraḥ
vṛsākapāyi revati suputra ād u susnuṣe
ghasat ta indra ukṣaṇaḥ priyaṃ kācitkaraṃ havir viśvasmād indra uttaraḥ
ukṣṇo hi me pañcadaśa sākaṃ pacanti viṃsatim
utāham admi pīva id ubhā kukṣī pṛṇanti me viśvasmād indra uttaraḥ
vṛṣabho na tigmaśṛṅgo 'ntar yūtheṣu roruvat
manthas ta indra śaṃ hṛde yaṃ te sunoti bhāvayur viśvasmād indra uttaraḥ
na seśe yasya rambate 'ntarā sakthyā kapṛt
sedīśe yasya romaśaṃ niṣeduṣo vijṛmbhate viśvasmād indra uttaraḥ
na seśe yasya romaśaṃ niṣeduṣo vijṛmbhate
sedīśe yasya rambate 'ntarā sakthyā kapṛt viśvasmād indra uttaraḥ
ayam indra vṛṣākapiḥ parasvantaṃ hataṃ vidat
asiṃ sūnāṃ navaṃ carum ād edhasyāna ācitaṃ viśvasmād indra uttaraḥ
ayam emi vicākaśad vicinvan dāsam āryam
pibāmi pākasutvano 'bhi dhīram acākaśaṃ viśvasmād indra uttaraḥ
dhanva ca yat kṛntatraṃ ca kati svit tā vi yojanā
nedīyaso vṛṣākape 'stam ehi gṛhāṃ upa viśvasmād indra uttaraḥ
punar ehi vṛṣākape suvitā kalpayāvahai
ya eṣa svapnanaṃśano 'stam eṣi pathā punar viśvasmād indra uttaraḥ
yad udañco vṛṣākape gṛham indrājagantana
kva sya pulvagho mṛgaḥ kam agaṃ janayopano viśvasmād indra uttaraḥ
parśur ha nāma mānavī sākaṃ sasūva viṃśatim
bhadraṃ bhala tyasyā abhūd yasyā udaram āmayad viśvasmād indra uttaraḥ
idaṃ janā upa śruta narāśaṃsa staviṣyate
ṣaṣṭiṃ sahasrā navatiṃ ca kaurama ā ruśameṣu dadmahe
uṣṭrā yasya pravāhaṇo vadhūmanto dvirdaśa
varṣmā rathasya ni jihīḍate diva īṣamāṇā upaspṛśaḥ
eṣa iṣāya māmahe śataṃ niṣkān daśa srajaḥ
trīṇi śatānyarvatāṃ sahasrā daśa gonām
vacyasva rebha vacyasva vṛkṣe na pakve śakunaḥ
naṣṭe jihvā carcarīti kṣuro na bhurijoriva
pra rebhāso manīṣā vṛṣā gāva iverate
amotaputrakā eṣāmamota gā ivāsate
pra rebha dhīm bharasva govidaṃ vasuvidam
devatremāṃ vācaṃ srīṇīhīṣurnāvīrastāram
rājño viśvajanīnasya yo devomartyāṃ ati
vaiśvānarasya suṣṭutimā sunotā parikṣitaḥ
parichinnaḥ kṣemam akarot tama āsanamācaran
kulāyan kṛṇvan kauravyaḥ patir vadati jāyayā
katarat ta ā harāṇi dadhi manthāṃ pari śrutam
jāyāḥ patiṃ vi pṛchati rāṣṭre rājñaḥ parikṣitaḥ
abhīvasvaḥ pra jihīte yavaḥ pakvaḥ patho bilam
janaḥ sa bhadram edhati rāṣṭre rājñaḥ parikṣitaḥ
indraḥ kārum abūbudhad uttiṣṭha vi carā janam
mamedugrasya carkṛdhi sarva it te pṛṇādariḥ
iha gāvaḥ pra jāyadhvam ihāśvā iha pūruṣāḥ
iho sahasradakṣiṇopi pūṣā ni ṣīdati
nemā indra gāvo riṣan mo āsāṃ gopa rīriṣat
māsām amitrayurjana indra mā stena īśata
upa no na ramasi sūktena vacasā vayaṃ bhadreṇa vacasā vayam
vanād adhidhvano giro na riṣyema kadā cana
yaḥ sabheyo vidathyaḥ sutvā yajvātha pūruṣaḥ
sūryaṃ cāmū riśādasas tad devāḥ prāg akalpayan
yo jāmyā aprathayas tad yat sakhāyaṃ dudhūrṣati
jyeṣṭho yad apracetās tad āhur adharāg iti
yad bhadrasya puruṣasya putro bhavati dādhṛṣiḥ
tad vipro abravīd u tad gandharvaḥ kāmyaṃ vacaḥ
yaśca paṇi raghujiṣṭhyo yaśca devāṃ adāśuriḥ
dhīrāṇāṃ śaśvatām ahaṃ tad apāg iti śuśruma
ye ca devā ayajantātho ye ca parādadiḥ
sūryo divam iva gatvāya maghavā no vi rapśate
yo'nāktākṣo anabhyakto amaṇivo ahiraṇyavaḥ
abrahmā brahmaṇaḥ putrastotā kalpeṣu saṃmitā
ya āktākṣaḥ subhyaktaḥ sumaṇiḥ suhiraṇyavaḥ
subrahmā brahmaṇaḥ putrastotā kalpeṣu saṃmitā
aprapāṇā ca veśantā revāṃ apratidiśyayaḥ
ayabhyā kanyā kalyāṇī totā kalpeṣu saṃmitā
suprapāṇā ca veśantā revānt supratidiśyayaḥ
suyabhyā kanyā kalyāṇī totā kalpeṣu saṃmitā
parivṛktā ca mahiṣī svastyā ca yudhiṃ gamaḥ
anāśuraścāyāmī totā kalpeṣu saṃmitā
vāvātā ca mahiṣī svastyā ca yudhiṃ gamaḥ
śvāśuraś cāyāmī totā kalpeṣu saṃmitā
yad indrādo dāśarājñe mānuṣaṃ vi gāhathāḥ
virūpaḥ sarvasmā āsīt saha yakṣāya kalpate
tvaṃ vṛṣākṣuṃ maghavann amraṃ maryākaro raviḥ
tvaṃ rauhiṇaṃ vyāsyo vi vṛtrasyābhinac chiraḥ
yaḥ parvatān vyadadhād yo apo vyagāhathāḥ
indro yo vṛtrahānmahaṃ tasmād indra namo 'stu te
pṛṣṭhaṃ dhāvantaṃ haryor auccaiḥ śravasam abruvan
svastyaśva jaitrāyendram ā vaha susrajam
ye tvā śvetā ajaiśravaso hāryo yuñjanti dakṣiṇam
pūrvā namasya devānāṃ bibhrad indra mahīyate
etā aśvā ā plavante
pratīpaṃ prāti sutvanam
tāsām ekā hariknikā
hariknike kim ichāsi
sādhuṃ putraṃ hiraṇyayam
kvāhataṃ parāsyaḥ
yatrāmūs tisraḥ śiṃśapāḥ
pari trayaḥ
pṛdākavaḥ
śṛṅgaṃ dhamanta āsate
ayanmahā te arvāhaḥ
sa ichakaṃ saghāghate
saghāghate gomīdyā gogatīr iti
pumāṃ kuste nimichasi
palpa baddha vayo iti
baddha vo aghā iti
ajāgāra kevikā
aśvasya vāro gośapadyake
śyenīpatī sā
anāmayopajihvikā
ko arya bahulimā iṣūni
ko asidyāḥ payaḥ
ko arjunyāḥ payaḥ
kaḥ kārṣṇyāḥ payaḥ
etaṃ pṛcha kuhaṃ pṛcha
kuhākaṃ pakvakaṃ pṛcha
yavāno yatiṣvabhiḥ kubhiḥ
akupyantaḥ kupāyakuḥ
āmaṇako maṇatsakaḥ
deva tvapratisūrya
enaścipaṅktikā haviḥ
pradudrudo maghāprati
śṛṅga utpanna
mā tvābhi sakhā no vidan
vaśāyāḥ putram ā yanti
irāvedumayaṃ data
atho iyanniyann iti
atho iyanniti
atho śvā asthiro bhavan
uyaṃ yakāṃśalokakā
āminoniti bhadyate
tasya anu nibhañjanam
varuṇo yāti vasvabhiḥ
śataṃ vā bhāratī śavaḥ
śatamāśvā hiraṇyayāḥ
śataṃ rathyā hiraṇyayāḥ
śataṃ kuthā hiraṇyayāḥ
ahula kuśa varttaka
śaphena iva ohate
āya vanenatī janī
vaniṣṭhā nāva gṛhyanti
idaṃ mahyaṃ madūriti
te vṛkṣāḥ saha tiṣṭhati
pāka baliḥ
śaka baliḥ
aśvattha khadiro dhavaḥ
araduparama
śayo hata iva
vyāpa pūruṣaḥ
adūhamityāṃ pūṣakam
atyardharca parasvataḥ
dauva hastino dṛtī
ādalābukamekakam
alābukam nikhātakam
karkariko nikhātakaḥ
tad vāta unmathāyati
kulāyaṃ kṛṇavāditi
ugraṃ vaniṣadātatam
na vaniṣadanātatam
ka eṣāṃ karkarī likhat
ka eṣāṃ dundubhiṃ hanat
yadīyaṃ hanat kathaṃ hanat
devī hanat kuhanat
paryāgāraṃ punaḥpunaḥ
trīṇyuṣṭrasya nāmāni
hiraṇya ityeke abravīt
dvau vā ye śiśavaḥ
nīlaśikhaṇḍavāhanaḥ
vitatau kiraṇau dvau tāvā pinaṣṭi pūruṣaḥ
na vai kumāri tat tathā yathā kumāri manyase
mātuṣṭe kiraṇau dvau nivṛttaḥ puruṣānṛte
na vai kumāri tat tathā yathā kumāri manyase
nigṛhya karṇakau dvau nirāyachasi madhyame
na vai kumāri tat tathā yathā kumāri manyase
uttānāyai śayānāyai tiṣṭhantī vāva gūhasi
na vai kumāri tat tathā yathā kumāri manyase
ślakṣṇāyāṃ ślakṣṇikāyāṃ ślakṣṇamevāva gūhasi
na vai kumāri tat tathā yathā kumāri manyase
avaślakṣṇamiva bhraṃśad antarlomamati hrade
na vai kumāri tat tathā yathā kumāri manyase
ihettha prāgapāgudagadharāg arālāgudabhartsatha
ihettha prāgapāgudagadharāg vatsāḥ puruṣanta āsate
ihettha prāgapāgudagadharāk sthālīpāko vi līyate
ihettha prāgapāgudagadharāk sa vai pṛthu līyate
ihettha prāgapāgudagadharāg āste lāhaṇi līśāthī
ihettha prāgapāgudagadharāg akṣlilī puchilīyate
bhug ity abhigataḥ śalityapakrāntaḥ phalityabhiṣṭhitaḥ
dundubhim āhananābhyāṃ jaritarothāmo daiva
kośabile rajani granther dhānam upānahi pādam
uttamāṃ janimāṃ janyānuttamāṃ janīn vartmanyāt
alābūni pṛṣātakānyaśvatthapalāśam
pipīlikāvataśvaso vidyutsvāparṇaśapho gośapho jaritarothāmo daiva
vīme devā akraṃsatādhvaryo kṣipraṃ pracara
susatyam id gavām asyasi prakhudasi
patnī yadṛśyate patnī yakṣyamāṇā jaritarothāmo daiva
hotā viṣṭīmena jaritar othāmo daiva
ādityā ha jaritar aṅgirobhyo dakṣiṇām anayan
tāṃ ha jaritaḥ pratyāyaṃs tām u ha jaritaḥ pratyāyan
tāṃ ha jaritar naḥ pratyagṛbhṇaṃs tām u ha jaritar naḥ pratyagṛbhṇaḥ
ahānetarasaṃ na vi cetanāni yajñān etarasaṃ na purogavāmaḥ
uta śveta āśupatvā uto padyābhir yaviṣṭhaḥ
utem āśu mānaṃ piparti
ādityā rudrā vasavas tvenu ta idaṃ rādhaḥ prati gṛbhṇīhy aṅgiraḥ
idaṃ rādho vibhu prabhu idaṃ rādho bṛhat pṛthu
devā dadatvāsuraṃ tad vo astu sucetanam
yuṣmāṃ astu divedive pratyeva gṛbhāyat
tvam indra śarmariṇā havyaṃ pārāvatebhyaḥ
viprāya stuvate vasuvaniṃ duraśravase vaha
tvam indra kapotāya chinnapakṣāya vañcate
śyāmākaṃ pakvaṃ pīlu ca vārasmā akṛṇor bahuḥ
araṃgaro vāvadīti tredhā baddho varatrayā
irāmaha praśaṃsaty anirām apa sedhati
yad asyā aṃhubhedyāḥ kṛdhu sthūlam upātasat
muṣkāvidasyā ejato gośaphe śakulāv iva
yadā sthūlena pasasāṇau muṣkā upāvadhīt
viṣvañcā vasyā vardhataḥ sikatāsv eva gardabhau
yad alpikāsvalpikā karkadhūkevaṣadyate
vāsantikam iva tejanaṃ yanty avātāya vitpati
yad devāso lalāmaguṃ praviṣṭīminam āviṣuḥ
sakulā dediśyate nārī satyasyākṣibhuvo yathā
mahānagnyatṛpnadvi mokradadasthānāsaran
śaktikānanā svacamaśakaṃ saktu padyama
mahānagnyulūkhalam atikrāmanty abravīt
yathā tava vanaspate niraghnanti tathaiveti
mahānagnyupa brūte bhraṣṭothāpyabhūbhuvaḥ
yathaiva te vanaspate pippati tathaiveti
mahānagnyupa brūte bhraṣṭothāpyabhūbhuvaḥ
yathā vayo vidāhya svarge namavadahyate
mahānagnyupa brūte svasāveśitaṃ pasaḥ
itthaṃ phalasya vṛkṣasya śūrpe śūrpaṃ bhajemahi
mahānagnī kṛkavākaṃ śamyayā pari dhāvati
ayaṃ na vidma yo mṛgaḥ śīrṣṇā harati dhāṇikām
mahānagnī mahānagnaṃ dhāvantam anu dhāvati
imās tad asya gā rakṣa yabha mām addhyaudanam
sudevas tvā mahānagnīr babādhate mahataḥ sādhu khodanam
kusaṃ pīvaro navat
vaśā dagdhām imāṅguriṃ prasṛjatogrataṃ pare
mahān vai bhadro yabha mām addhyaudanam
videvas tvā mahānagnīr vibādhate mahataḥ sādhu khodanam
kumārikā piṅgalikā kārda bhasmā ku dhāvati
mahān vai bhadro bilvo mahān bhadra udumbaraḥ
mahāṃ abhikta bādhate mahataḥ sādhu khodanam
yaḥ kumārī piṅgalikā vasantaṃ pīvarī labhet
tailakuṇḍamimāṅguṣṭhaṃ rodantaṃ śudam uddharet
yad dha prācīr ajagantoro maṇḍūradhāṇikīḥ
hatā indrasya śatravaḥ sarve budbudayāśavaḥ
kapṛn naraḥ kapṛtham ud dadhātana codayata khudata vājasātaye
niṣṭigryaḥ putram ā cyāvayotaya indraṃ sabādha iha somapītaye
dadhikrāvṇo akāriṣaṃ jiṣṇor aśvasya vājinaḥ
surabhi no mukhā karat pra ṇa āyūṃṣi tāriṣat
sutāso madhumattamāḥ somā indrāya mandinaḥ
pavitravanto akṣaran devān gachantu vo madāḥ
indur indrāya pavata iti devāso abruvan
vācas patir makhasyate viśvasyeśāna ojasā
sahasradhāraḥ pavate samudro vācamīṅkhayaḥ
somaḥ patī rayīṇāṃ sakhendrasya divedive
ava drapso aṃśumatīm atiṣṭhad iyānaḥ kṛṣṇo daśabhiḥ sahasraiḥ
āvat tam indraḥ śacyā dhamantam apa snehitīr nṛmaṇā adhatta
drapsam apaśyaṃ viṣuṇe carantam upahvare nadyo aṃśumatyāḥ
nabho na kṛṣṇam avatasthivāṃsam iṣyāmi vo vṛṣaṇo yudhyatājau
adha drapso aṃśumatyā upasthe 'dhārayat tanvaṃ titviṣāṇaḥ
viśo adevīr abhy ācarantīr bṛhaspatinā yujendraḥ sasāhe
tvaṃ ha tyat saptabhyo jāyamāno 'śatrubhyo abhavaḥ śatrur indra
gūlhe dyāvāpṛthivī anv avindo vibhumadbhyo bhuvanebhyo raṇaṃ dhāḥ
tvaṃ ha tyad apratimānam ojo vajreṇa vajrin dhṛṣito jaghantha
tvaṃ śuṣṇasyāvātiro vadhatrais tvaṃ gā indra śacyed avindaḥ
tam indraṃ vājayāmasi mahe vṛtrāya hantave
sa vṛṣā vṛṣabho bhuvat
indraḥ sa dāmane kṛta ojiṣṭhaḥ sa made hitaḥ
dyumnī ślokī sa somyaḥ
girā vajro na saṃbhṛtaḥ sabalo anapacyutaḥ
vavakṣa ṛṣvo astṛtaḥ
mahāṃ indro ya ojasā parjanyo vṛṣṭimāṃ iva
stomair vatsasya vāvṛdhe
prajām ṛtasya piprataḥ pra yad bharanta vahnayaḥ
viprā ṛtasya vāhasā
kaṇvāḥ indraṃ yad akrata stomair yajñasya sādhanam
jāmi bruvata āyudham
ā nūnam aśvinā yuvaṃ vatsasya gantam avase
prāsmai yachatam avṛkam pṛthu chardir yuyutaṃ yā arātayaḥ
yad antarikṣe yad divi yat pañca mānuṣāṃ anu
nṛmnaṃ tad dhattam aśvinā
ye vām daṃsāṃsy aśvinā viprāsaḥ parimāmṛśuḥ
evet kāṇvasya bodhatam
ayaṃ vāṃ gharmo aśvinā stomena pari ṣicyate
ayaṃ somo madhumān vājinīvasū yena vṛtraṃ ciketathaḥ
yad apsu yad vanaspatau yad oṣadhīṣu purudaṃsasā kṛtam
tena māviṣṭam aśvinā
yan nāsatyā bhuraṇyatho yad vā deva bhiṣajyathaḥ
ayaṃ vāṃ vatso matibhir na vindhate haviṣmantaṃ hi gachathaḥ
ā nūnam aśvinor ṛṣi stomaṃ ciketa vāmayā
ā somaṃ madhumattamaṃ gharmaṃ siñcād atharvaṇi
ā nūnaṃ raghuvartaniṃ rathaṃ tiṣṭhātho aśvinā
ā vāṃ stomā ime mama nabho na cucyavīrata
yad adya vāṃ nāsatyokthair ācucyuvīmahi
yad vā vāṇībhir aśvinevet kaṇvasya bodhatam
yad vāṃ kakṣīvāṃ uta yad vyaśva ṛṣir yad vāṃ dīrghatamā juhāva
pṛthī yad vāṃ vainyaḥ sādaneṣv eved ato aśvinā cetayethām
yātaṃ chardiṣpā uta paraspā bhūtaṃ jagatpā uta nas tanūpā
vartis tokāya tanayāya yātam
yad indreṇa sarathaṃ yātho aśvinā yad vā vāyunā bhavathaḥ samokasā
yad ādityebhir ṛbhubhiḥ sajoṣasā yad vā viṣṇor vikramaṇeṣu tiṣṭhathaḥ
yad adyāśvināv ahaṃ huveya vājasātaye
yat pṛtsu turvaṇe sanas tac chreṣṭham aśvinor avaḥ
ā nūnaṃ yātam aśvinemā havyāni vāṃ hitā
ime somāso adhi turvaśe yadāv ime kaṇveṣu vām atha
yan nāsatyā parāke arvāke asti bheṣajam
tena nūnaṃ vimadāya pracetasā chardir vatsāya yachatam
abhutsy u pra devyā sākaṃ vācāham aśvinoḥ
vy āvar devy ā matiṃ vi rātiṃ martyebhyaḥ
pra bodhayoṣo aśvinā pra devi sūnṛte mahi
pra yajñahotar ānuṣak pra madāya śravo bṛhat
yad uṣo yāsi bhānunā saṃ sūryeṇa rocase
ā hāyam aśvino ratho vartir yāti nṛpāyyam
yad āpītāso aṃśavo gāvo na duhra ūdhabhiḥ
yad vā vāṇīr anuṣata pra devayanto aśvinā
pra dyumnāya pra śavase pra nṛṣāhyāya śarmaṇe
pra dakṣāya pracetasā
yan nūnaṃ dhībhir aśvinā pitur yonā niṣīdathaḥ
yad vā sumnebhir ukthyā
taṃ vāṃ rathaṃ vayam adyā huvema pṛthujrayam aśvinā saṃgatiṃ goḥ
yaḥ sūryāṃ vahati vandhurāyur girvāhasaṃ purutamaṃ vasūyum
yuvaṃ śriyam aśvinā devatā tāṃ divo napātā vanathaḥ śacībhiḥ
yuvor vapur abhi pṛkṣaḥ sacante vahanti yat kakuhāso rathe vām
ko vām adyā karate rātahavya ūtaye vā sutapeyāya vārkaiḥ
ṛtasya vā vanuṣe pūrvyāya namo yemāno aśvinā vavartat
hiraṇyayena purubhū rathenemaṃ yajñaṃ nāsatyopa yātam
pibātha in madhunaḥ somyasya dadhatho ratnaṃ vidhate janāya
ā no yātaṃ divo acha pṛthivyā hiraṇyayena suvṛtā rathena
mā vām anye ni yaman devayantaḥ saṃ yad dade nābhiḥ pūrvyā vām
nū no rayiṃ puruvīraṃ bṛhantaṃ dasrā mimāthām ubhayeṣv asme
naro yad vām aśvinā stomam āvant sadhastutim ājamīlhāso agman
iheha yad vāṃ samanā papṛkṣe seyam asme sumatir vājaratnā
uruṣyataṃ jaritāraṃ yuvaṃ ha śritaḥ kāmo nāsatyā yuvadrik
madhumatīr oṣadhīr dyāva āpo madhuman no bhavatv antarikṣam
kṣetrasya patir madhumān no astv ariṣyanto anv enaṃ carema
panāyyaṃ tad aśvinā kṛtaṃ vāṃ vṛṣabho divo rajasaḥ pṛthivyāḥ
sahasraṃ śaṃsā uta ye gaviṣṭau sarvāṃ it tāṃ upa yātā pibadhyai
