agnim īḷe purohitaṃ yajñasya devam ṛtvijam
hotāraṃ ratnadhātamam
agniḥ pūrvebhir ṛṣibhir īḍyo nūtanair uta
sa devāṃ eha vakṣati
agninā rayim aśnavat poṣam eva dive-dive
yaśasaṃ vīravattamam
agne yaṃ yajñam adhvaraṃ viśvataḥ paribhūr asi
sa id deveṣu gacchati
agnir hotā kavikratuḥ satyaś citraśravastamaḥ
devo devebhir ā gamat
yad aṅga dāśuṣe tvam agne bhadraṃ kariṣyasi
tavet tat satyam aṅgiraḥ
upa tvāgne dive-dive doṣāvastar dhiyā vayam
namo bharanta emasi
rājantam adhvarāṇāṃ gopām ṛtasya dīdivim
vardhamānaṃ sve dame
sa naḥ piteva sūnave 'gne sūpāyano bhava
sacasvā naḥ svastaye
vāyav ā yāhi darśateme somā araṅkṛtāḥ
teṣām pāhi śrudhī havam
vāya ukthebhir jarante tvām acchā jaritāraḥ
sutasomā aharvidaḥ
vāyo tava prapṛñcatī dhenā jigāti dāśuṣe
urūcī somapītaye
indravāyū ime sutā upa prayobhir ā gatam
indavo vām uśanti hi
vāyav indraś ca cetathaḥ sutānāṃ vājinīvasū
tāv ā yātam upa dravat
vāyav indraś ca sunvata ā yātam upa niṣkṛtam
makṣv itthā dhiyā narā
mitraṃ huve pūtadakṣaṃ varuṇaṃ ca riśādasam
dhiyaṃ ghṛtācīṃ sādhantā
ṛtena mitrāvaruṇāv ṛtāvṛdhāv ṛtaspṛśā
kratum bṛhantam āśāthe
kavī no mitrāvaruṇā tuvijātā urukṣayā
dakṣaṃ dadhāte apasam
aśvinā yajvarīr iṣo dravatpāṇī śubhas patī
purubhujā canasyatam
aśvinā purudaṃsasā narā śavīrayā dhiyā
dhiṣṇyā vanataṃ giraḥ
dasrā yuvākavaḥ sutā nāsatyā vṛktabarhiṣaḥ
ā yātaṃ rudravartanī
indrā yāhi citrabhāno sutā ime tvāyavaḥ
aṇvībhis tanā pūtāsaḥ
indrā yāhi dhiyeṣito viprajūtaḥ sutāvataḥ
upa brahmāṇi vāghataḥ
indrā yāhi tūtujāna upa brahmāṇi harivaḥ
sute dadhiṣva naś canaḥ
omāsaś carṣaṇīdhṛto viśve devāsa ā gata
dāśvāṃso dāśuṣaḥ sutam
viśve devāso apturaḥ sutam ā ganta tūrṇayaḥ
usrā iva svasarāṇi
viśve devāso asridha ehimāyāso adruhaḥ
medhaṃ juṣanta vahnayaḥ
pāvakā naḥ sarasvatī vājebhir vājinīvatī
yajñaṃ vaṣṭu dhiyāvasuḥ
codayitrī sūnṛtānāṃ cetantī sumatīnām
yajñaṃ dadhe sarasvatī
maho arṇaḥ sarasvatī pra cetayati ketunā
dhiyo viśvā vi rājati
surūpakṛtnum ūtaye sudughām iva goduhe
juhūmasi dyavi-dyavi
upa naḥ savanā gahi somasya somapāḥ piba
godā id revato madaḥ
athā te antamānāṃ vidyāma sumatīnām
mā no ati khya ā gahi
parehi vigram astṛtam indram pṛcchā vipaścitam
yas te sakhibhya ā varam
uta bruvantu no nido nir anyataś cid ārata
dadhānā indra id duvaḥ
uta naḥ subhagāṃ arir voceyur dasma kṛṣṭayaḥ
syāmed indrasya śarmaṇi
em āśum āśave bhara yajñaśriyaṃ nṛmādanam
patayan mandayatsakham
asya pītvā śatakrato ghano vṛtrāṇām abhavaḥ
prāvo vājeṣu vājinam
taṃ tvā vājeṣu vājinaṃ vājayāmaḥ śatakrato
dhanānām indra sātaye
yo rāyo 'vanir mahān supāraḥ sunvataḥ sakhā
tasmā indrāya gāyata
ā tv etā ni ṣīdatendram abhi pra gāyata
sakhāya stomavāhasaḥ
purūtamam purūṇām īśānaṃ vāryāṇām
indraṃ some sacā sute
sa ghā no yoga ā bhuvat sa rāye sa purandhyām
gamad vājebhir ā sa naḥ
yasya saṃsthe na vṛṇvate harī samatsu śatravaḥ
tasmā indrāya gāyata
sutapāvne sutā ime śucayo yanti vītaye
somāso dadhyāśiraḥ
tvaṃ sutasya pītaye sadyo vṛddho ajāyathāḥ
indra jyaiṣṭhyāya sukrato
ā tvā viśantv āśavaḥ somāsa indra girvaṇaḥ
śaṃ te santu pracetase
tvāṃ stomā avīvṛdhan tvām ukthā śatakrato
tvāṃ vardhantu no giraḥ
akṣitotiḥ saned imaṃ vājam indraḥ sahasriṇam
yasmin viśvāni pauṃsyā
mā no martā abhi druhan tanūnām indra girvaṇaḥ
īśāno yavayā vadham
yuñjanti bradhnam aruṣaṃ carantam pari tasthuṣaḥ
rocante rocanā divi
yuñjanty asya kāmyā harī vipakṣasā rathe
śoṇā dhṛṣṇū nṛvāhasā
ketuṃ kṛṇvann aketave peśo maryā apeśase
sam uṣadbhir ajāyathāḥ
ād aha svadhām anu punar garbhatvam erire
dadhānā nāma yajñiyam
vīḷu cid ārujatnubhir guhā cid indra vahnibhiḥ
avinda usriyā anu
devayanto yathā matim acchā vidadvasuṃ giraḥ
mahām anūṣata śrutam
indreṇa saṃ hi dṛkṣase saṃjagmāno abibhyuṣā
mandū samānavarcasā
anavadyair abhidyubhir makhaḥ sahasvad arcati
gaṇair indrasya kāmyaiḥ
ataḥ parijmann ā gahi divo vā rocanād adhi
sam asminn ṛñjate giraḥ
ito vā sātim īmahe divo vā pārthivād adhi
indram maho vā rajasaḥ
indram id gāthino bṛhad indram arkebhir arkiṇaḥ
indraṃ vāṇīr anūṣata
indra id dharyoḥ sacā sammiśla ā vacoyujā
indro vajrī hiraṇyayaḥ
indro dīrghāya cakṣasa ā sūryaṃ rohayad divi
vi gobhir adrim airayat
indra vājeṣu no 'va sahasrapradhaneṣu ca
ugra ugrābhir ūtibhiḥ
indraṃ vayam mahādhana indram arbhe havāmahe
yujaṃ vṛtreṣu vajriṇam
sa no vṛṣann amuṃ caruṃ satrādāvann apā vṛdhi
asmabhyam apratiṣkutaḥ
tuñje-tuñje ya uttare stomā indrasya vajriṇaḥ
na vindhe asya suṣṭutim
vṛṣā yūtheva vaṃsagaḥ kṛṣṭīr iyarty ojasā
īśāno apratiṣkutaḥ
ya ekaś carṣaṇīnāṃ vasūnām irajyati
indraḥ pañca kṣitīnām
indraṃ vo viśvatas pari havāmahe janebhyaḥ
asmākam astu kevalaḥ
endra sānasiṃ rayiṃ sajitvānaṃ sadāsaham
varṣiṣṭham ūtaye bhara
ni yena muṣṭihatyayā ni vṛtrā ruṇadhāmahai
tvotāso ny arvatā
indra tvotāsa ā vayaṃ vajraṃ ghanā dadīmahi
jayema saṃ yudhi spṛdhaḥ
vayaṃ śūrebhir astṛbhir indra tvayā yujā vayam
sāsahyāma pṛtanyataḥ
mahāṃ indraḥ paraś ca nu mahitvam astu vajriṇe
dyaur na prathinā śavaḥ
samohe vā ya āśata naras tokasya sanitau
viprāso vā dhiyāyavaḥ
yaḥ kukṣiḥ somapātamaḥ samudra iva pinvate
urvīr āpo na kākudaḥ
evā hy asya sūnṛtā virapśī gomatī mahī
pakvā śākhā na dāśuṣe
evā hi te vibhūtaya ūtaya indra māvate
sadyaś cit santi dāśuṣe
evā hy asya kāmyā stoma ukthaṃ ca śaṃsyā
indrāya somapītaye
indrehi matsy andhaso viśvebhiḥ somaparvabhiḥ
mahāṃ abhiṣṭir ojasā
em enaṃ sṛjatā sute mandim indrāya mandine
cakriṃ viśvāni cakraye
matsvā suśipra mandibhi stomebhir viśvacarṣaṇe
sacaiṣu savaneṣv ā
asṛgram indra te giraḥ prati tvām ud ahāsata
ajoṣā vṛṣabham patim
saṃ codaya citram arvāg rādha indra vareṇyam
asad it te vibhu prabhu
asmān su tatra codayendra rāye rabhasvataḥ
tuvidyumna yaśasvataḥ
saṃ gomad indra vājavad asme pṛthu śravo bṛhat
viśvāyur dhehy akṣitam
asme dhehi śravo bṛhad dyumnaṃ sahasrasātamam
indra tā rathinīr iṣaḥ
vasor indraṃ vasupatiṃ gīrbhir gṛṇanta ṛgmiyam
homa gantāram ūtaye
sute-sute nyokase bṛhad bṛhata ed ariḥ
indrāya śūṣam arcati
gāyanti tvā gāyatriṇo 'rcanty arkam arkiṇaḥ
brahmāṇas tvā śatakrata ud vaṃśam iva yemire
yat sānoḥ sānum āruhad bhūry aspaṣṭa kartvam
tad indro arthaṃ cetati yūthena vṛṣṇir ejati
yukṣvā hi keśinā harī vṛṣaṇā kakṣyaprā
athā na indra somapā girām upaśrutiṃ cara
ehi stomāṃ abhi svarābhi gṛṇīhy ā ruva
brahma ca no vaso sacendra yajñaṃ ca vardhaya
uktham indrāya śaṃsyaṃ vardhanam puruniṣṣidhe
śakro yathā suteṣu ṇo rāraṇat sakhyeṣu ca
tam it sakhitva īmahe taṃ rāye taṃ suvīrye
sa śakra uta naḥ śakad indro vasu dayamānaḥ
suvivṛtaṃ sunirajam indra tvādātam id yaśaḥ
gavām apa vrajaṃ vṛdhi kṛṇuṣva rādho adrivaḥ
nahi tvā rodasī ubhe ṛghāyamāṇam invataḥ
jeṣaḥ svarvatīr apaḥ saṃ gā asmabhyaṃ dhūnuhi
āśrutkarṇa śrudhī havaṃ nū cid dadhiṣva me giraḥ
indra stomam imam mama kṛṣvā yujaś cid antaram
vidmā hi tvā vṛṣantamaṃ vājeṣu havanaśrutam
vṛṣantamasya hūmaha ūtiṃ sahasrasātamām
ā tū na indra kauśika mandasānaḥ sutam piba
navyam āyuḥ pra sū tira kṛdhī sahasrasām ṛṣim
pari tvā girvaṇo gira imā bhavantu viśvataḥ
vṛddhāyum anu vṛddhayo juṣṭā bhavantu juṣṭayaḥ
indraṃ viśvā avīvṛdhan samudravyacasaṃ giraḥ
rathītamaṃ rathīnāṃ vājānāṃ satpatim patim
sakhye ta indra vājino mā bhema śavasas pate
tvām abhi pra ṇonumo jetāram aparājitam
pūrvīr indrasya rātayo na vi dasyanty ūtayaḥ
yadī vājasya gomata stotṛbhyo maṃhate magham
purām bhindur yuvā kavir amitaujā ajāyata
indro viśvasya karmaṇo dhartā vajrī puruṣṭutaḥ
tvaṃ valasya gomato 'pāvar adrivo bilam
tvāṃ devā abibhyuṣas tujyamānāsa āviṣuḥ
tavāhaṃ śūra rātibhiḥ praty āyaṃ sindhum āvadan
upātiṣṭhanta girvaṇo viduṣ ṭe tasya kāravaḥ
māyābhir indra māyinaṃ tvaṃ śuṣṇam avātiraḥ
viduṣ ṭe tasya medhirās teṣāṃ śravāṃsy ut tira
indram īśānam ojasābhi stomā anūṣata
sahasraṃ yasya rātaya uta vā santi bhūyasīḥ
agniṃ dūtaṃ vṛṇīmahe hotāraṃ viśvavedasam
asya yajñasya sukratum
agnim-agniṃ havīmabhiḥ sadā havanta viśpatim
havyavāham purupriyam
agne devāṃ ihā vaha jajñāno vṛktabarhiṣe
asi hotā na īḍyaḥ
tāṃ uśato vi bodhaya yad agne yāsi dūtyam
devair ā satsi barhiṣi
ghṛtāhavana dīdivaḥ prati ṣma riṣato daha
agne tvaṃ rakṣasvinaḥ
agnināgniḥ sam idhyate kavir gṛhapatir yuvā
havyavāḍ juhvāsyaḥ
kavim agnim upa stuhi satyadharmāṇam adhvare
devam amīvacātanam
yas tvām agne haviṣpatir dūtaṃ deva saparyati
tasya sma prāvitā bhava
yo agniṃ devavītaye haviṣmāṃ āvivāsati
tasmai pāvaka mṛḷaya
sa naḥ pāvaka dīdivo 'gne devāṃ ihā vaha
upa yajñaṃ haviś ca naḥ
sa na stavāna ā bhara gāyatreṇa navīyasā
rayiṃ vīravatīm iṣam
agne śukreṇa śociṣā viśvābhir devahūtibhiḥ
imaṃ stomaṃ juṣasva naḥ
susamiddho na ā vaha devāṃ agne haviṣmate
hotaḥ pāvaka yakṣi ca
madhumantaṃ tanūnapād yajñaṃ deveṣu naḥ kave
adyā kṛṇuhi vītaye
narāśaṃsam iha priyam asmin yajña upa hvaye
madhujihvaṃ haviṣkṛtam
agne sukhatame rathe devāṃ īḷita ā vaha
asi hotā manurhitaḥ
stṛṇīta barhir ānuṣag ghṛtapṛṣṭham manīṣiṇaḥ
yatrāmṛtasya cakṣaṇam
vi śrayantām ṛtāvṛdho dvāro devīr asaścataḥ
adyā nūnaṃ ca yaṣṭave
naktoṣāsā supeśasāsmin yajña upa hvaye
idaṃ no barhir āsade
tā sujihvā upa hvaye hotārā daivyā kavī
yajñaṃ no yakṣatām imam
iḷā sarasvatī mahī tisro devīr mayobhuvaḥ
barhiḥ sīdantv asridhaḥ
iha tvaṣṭāram agriyaṃ viśvarūpam upa hvaye
asmākam astu kevalaḥ
ava sṛjā vanaspate deva devebhyo haviḥ
pra dātur astu cetanam
svāhā yajñaṃ kṛṇotanendrāya yajvano gṛhe
tatra devāṃ upa hvaye
aibhir agne duvo giro viśvebhiḥ somapītaye
devebhir yāhi yakṣi ca
ā tvā kaṇvā ahūṣata gṛṇanti vipra te dhiyaḥ
devebhir agna ā gahi
indravāyū bṛhaspatim mitrāgnim pūṣaṇam bhagam
ādityān mārutaṃ gaṇam
pra vo bhriyanta indavo matsarā mādayiṣṇavaḥ
drapsā madhvaś camūṣadaḥ
īḷate tvām avasyavaḥ kaṇvāso vṛktabarhiṣaḥ
haviṣmanto araṅkṛtaḥ
ghṛtapṛṣṭhā manoyujo ye tvā vahanti vahnayaḥ
ā devān somapītaye
tān yajatrāṃ ṛtāvṛdho 'gne patnīvatas kṛdhi
madhvaḥ sujihva pāyaya
ye yajatrā ya īḍyās te te pibantu jihvayā
madhor agne vaṣaṭkṛti
ākīṃ sūryasya rocanād viśvān devāṃ uṣarbudhaḥ
vipro hoteha vakṣati
viśvebhiḥ somyam madhv agna indreṇa vāyunā
pibā mitrasya dhāmabhiḥ
tvaṃ hotā manurhito 'gne yajñeṣu sīdasi
semaṃ no adhvaraṃ yaja
yukṣvā hy aruṣī rathe harito deva rohitaḥ
tābhir devāṃ ihā vaha
indra somam piba ṛtunā tvā viśantv indavaḥ
matsarāsas tadokasaḥ
marutaḥ pibata ṛtunā potrād yajñam punītana
yūyaṃ hi ṣṭhā sudānavaḥ
abhi yajñaṃ gṛṇīhi no gnāvo neṣṭaḥ piba ṛtunā
tvaṃ hi ratnadhā asi
agne devāṃ ihā vaha sādayā yoniṣu triṣu
pari bhūṣa piba ṛtunā
brāhmaṇād indra rādhasaḥ pibā somam ṛtūṃr anu
taved dhi sakhyam astṛtam
yuvaṃ dakṣaṃ dhṛtavrata mitrāvaruṇa dūḷabham
ṛtunā yajñam āśāthe
draviṇodā draviṇaso grāvahastāso adhvare
yajñeṣu devam īḷate
draviṇodā dadātu no vasūni yāni śṛṇvire
deveṣu tā vanāmahe
draviṇodāḥ pipīṣati juhota pra ca tiṣṭhata
neṣṭrād ṛtubhir iṣyata
yat tvā turīyam ṛtubhir draviṇodo yajāmahe
adha smā no dadir bhava
aśvinā pibatam madhu dīdyagnī śucivratā
ṛtunā yajñavāhasā
gārhapatyena santya ṛtunā yajñanīr asi
devān devayate yaja
ā tvā vahantu harayo vṛṣaṇaṃ somapītaye
indra tvā sūracakṣasaḥ
imā dhānā ghṛtasnuvo harī ihopa vakṣataḥ
indraṃ sukhatame rathe
indram prātar havāmaha indram prayaty adhvare
indraṃ somasya pītaye
upa naḥ sutam ā gahi haribhir indra keśibhiḥ
sute hi tvā havāmahe
semaṃ na stomam ā gahy upedaṃ savanaṃ sutam
gauro na tṛṣitaḥ piba
ime somāsa indavaḥ sutāso adhi barhiṣi
tāṃ indra sahase piba
ayaṃ te stomo agriyo hṛdispṛg astu śantamaḥ
athā somaṃ sutam piba
viśvam it savanaṃ sutam indro madāya gacchati
vṛtrahā somapītaye
semaṃ naḥ kāmam ā pṛṇa gobhir aśvaiḥ śatakrato
stavāma tvā svādhyaḥ
indrāvaruṇayor ahaṃ samrājor ava ā vṛṇe
tā no mṛḷāta īdṛśe
gantārā hi stho 'vase havaṃ viprasya māvataḥ
dhartārā carṣaṇīnām
anukāmaṃ tarpayethām indrāvaruṇa rāya ā
tā vāṃ nediṣṭham īmahe
yuvāku hi śacīnāṃ yuvāku sumatīnām
bhūyāma vājadāvnām
indraḥ sahasradāvnāṃ varuṇaḥ śaṃsyānām
kratur bhavaty ukthyaḥ
tayor id avasā vayaṃ sanema ni ca dhīmahi
syād uta prarecanam
indrāvaruṇa vām ahaṃ huve citrāya rādhase
asmān su jigyuṣas kṛtam
indrāvaruṇa nū nu vāṃ siṣāsantīṣu dhīṣv ā
asmabhyaṃ śarma yacchatam
pra vām aśnotu suṣṭutir indrāvaruṇa yāṃ huve
yām ṛdhāthe sadhastutim
somānaṃ svaraṇaṃ kṛṇuhi brahmaṇas pate
kakṣīvantaṃ ya auśijaḥ
yo revān yo amīvahā vasuvit puṣṭivardhanaḥ
sa naḥ siṣaktu yas turaḥ
mā naḥ śaṃso araruṣo dhūrtiḥ praṇaṅ martyasya
rakṣā ṇo brahmaṇas pate
sa ghā vīro na riṣyati yam indro brahmaṇas patiḥ
somo hinoti martyam
tvaṃ tam brahmaṇas pate soma indraś ca martyam
dakṣiṇā pātv aṃhasaḥ
sadasas patim adbhutam priyam indrasya kāmyam
sanim medhām ayāsiṣam
yasmād ṛte na sidhyati yajño vipaścitaś cana
sa dhīnāṃ yogam invati
ād ṛdhnoti haviṣkṛtim prāñcaṃ kṛṇoty adhvaram
hotrā deveṣu gacchati
narāśaṃsaṃ sudhṛṣṭamam apaśyaṃ saprathastamam
divo na sadmamakhasam
prati tyaṃ cārum adhvaraṃ gopīthāya pra hūyase
marudbhir agna ā gahi
nahi devo na martyo mahas tava kratum paraḥ
marudbhir agna ā gahi
ye maho rajaso vidur viśve devāso adruhaḥ
marudbhir agna ā gahi
ya ugrā arkam ānṛcur anādhṛṣṭāsa ojasā
marudbhir agna ā gahi
ye śubhrā ghoravarpasaḥ sukṣatrāso riśādasaḥ
marudbhir agna ā gahi
ye nākasyādhi rocane divi devāsa āsate
marudbhir agna ā gahi
ya īṅkhayanti parvatān tiraḥ samudram arṇavam
marudbhir agna ā gahi
ā ye tanvanti raśmibhis tiraḥ samudram ojasā
marudbhir agna ā gahi
abhi tvā pūrvapītaye sṛjāmi somyam madhu
marudbhir agna ā gahi
ayaṃ devāya janmane stomo viprebhir āsayā
akāri ratnadhātamaḥ
ya indrāya vacoyujā tatakṣur manasā harī
śamībhir yajñam āśata
takṣan nāsatyābhyām parijmānaṃ sukhaṃ ratham
takṣan dhenuṃ sabardughām
yuvānā pitarā punaḥ satyamantrā ṛjūyavaḥ
ṛbhavo viṣṭy akrata
saṃ vo madāso agmatendreṇa ca marutvatā
ādityebhiś ca rājabhiḥ
uta tyaṃ camasaṃ navaṃ tvaṣṭur devasya niṣkṛtam
akarta caturaḥ punaḥ
te no ratnāni dhattana trir ā sāptāni sunvate
ekam-ekaṃ suśastibhiḥ
adhārayanta vahnayo 'bhajanta sukṛtyayā
bhāgaṃ deveṣu yajñiyam
ihendrāgnī upa hvaye tayor it stomam uśmasi
tā somaṃ somapātamā
tā yajñeṣu pra śaṃsatendrāgnī śumbhatā naraḥ
tā gāyatreṣu gāyata
tā mitrasya praśastaya indrāgnī tā havāmahe
somapā somapītaye
ugrā santā havāmaha upedaṃ savanaṃ sutam
indrāgnī eha gacchatām
tā mahāntā sadaspatī indrāgnī rakṣa ubjatam
aprajāḥ santv atriṇaḥ
tena satyena jāgṛtam adhi pracetune pade
indrāgnī śarma yacchatam
prātaryujā vi bodhayāśvināv eha gacchatām
asya somasya pītaye
yā surathā rathītamobhā devā divispṛśā
aśvinā tā havāmahe
yā vāṃ kaśā madhumaty aśvinā sūnṛtāvatī
tayā yajñam mimikṣatam
nahi vām asti dūrake yatrā rathena gacchathaḥ
aśvinā somino gṛham
hiraṇyapāṇim ūtaye savitāram upa hvaye
sa cettā devatā padam
apāṃ napātam avase savitāram upa stuhi
tasya vratāny uśmasi
vibhaktāraṃ havāmahe vasoś citrasya rādhasaḥ
savitāraṃ nṛcakṣasam
sakhāya ā ni ṣīdata savitā stomyo nu naḥ
dātā rādhāṃsi śumbhati
agne patnīr ihā vaha devānām uśatīr upa
tvaṣṭāraṃ somapītaye
ā gnā agna ihāvase hotrāṃ yaviṣṭha bhāratīm
varūtrīṃ dhiṣaṇāṃ vaha
abhi no devīr avasā mahaḥ śarmaṇā nṛpatnīḥ
acchinnapatrāḥ sacantām
ihendrāṇīm upa hvaye varuṇānīṃ svastaye
agnāyīṃ somapītaye
mahī dyauḥ pṛthivī ca na imaṃ yajñam mimikṣatām
pipṛtāṃ no bharīmabhiḥ
tayor id ghṛtavat payo viprā rihanti dhītibhiḥ
gandharvasya dhruve pade
syonā pṛthivi bhavānṛkṣarā niveśanī
yacchā naḥ śarma saprathaḥ
ato devā avantu no yato viṣṇur vicakrame
pṛthivyāḥ sapta dhāmabhiḥ
idaṃ viṣṇur vi cakrame tredhā ni dadhe padam
samūḷham asya pāṃsure
trīṇi padā vi cakrame viṣṇur gopā adābhyaḥ
ato dharmāṇi dhārayan
viṣṇoḥ karmāṇi paśyata yato vratāni paspaśe
indrasya yujyaḥ sakhā
tad viṣṇoḥ paramam padaṃ sadā paśyanti sūrayaḥ
divīva cakṣur ātatam
tad viprāso vipanyavo jāgṛvāṃsaḥ sam indhate
viṣṇor yat paramam padam
tīvrāḥ somāsa ā gahy āśīrvantaḥ sutā ime
vāyo tān prasthitān piba
ubhā devā divispṛśendravāyū havāmahe
asya somasya pītaye
indravāyū manojuvā viprā havanta ūtaye
sahasrākṣā dhiyas patī
mitraṃ vayaṃ havāmahe varuṇaṃ somapītaye
jajñānā pūtadakṣasā
ṛtena yāv ṛtāvṛdhāv ṛtasya jyotiṣas patī
tā mitrāvaruṇā huve
varuṇaḥ prāvitā bhuvan mitro viśvābhir ūtibhiḥ
karatāṃ naḥ surādhasaḥ
marutvantaṃ havāmaha indram ā somapītaye
sajūr gaṇena tṛmpatu
indrajyeṣṭhā marudgaṇā devāsaḥ pūṣarātayaḥ
viśve mama śrutā havam
hata vṛtraṃ sudānava indreṇa sahasā yujā
mā no duḥśaṃsa īśata
viśvān devān havāmahe marutaḥ somapītaye
ugrā hi pṛśnimātaraḥ
jayatām iva tanyatur marutām eti dhṛṣṇuyā
yac chubhaṃ yāthanā naraḥ
haskārād vidyutas pary ato jātā avantu naḥ
maruto mṛḷayantu naḥ
ā pūṣañ citrabarhiṣam āghṛṇe dharuṇaṃ divaḥ
ājā naṣṭaṃ yathā paśum
pūṣā rājānam āghṛṇir apagūḷhaṃ guhā hitam
avindac citrabarhiṣam
uto sa mahyam indubhiḥ ṣaḍ yuktāṃ anuseṣidhat
gobhir yavaṃ na carkṛṣat
ambayo yanty adhvabhir jāmayo adhvarīyatām
pṛñcatīr madhunā payaḥ
amūr yā upa sūrye yābhir vā sūryaḥ saha
tā no hinvantv adhvaram
apo devīr upa hvaye yatra gāvaḥ pibanti naḥ
sindhubhyaḥ kartvaṃ haviḥ
apsv antar amṛtam apsu bheṣajam apām uta praśastaye
devā bhavata vājinaḥ
apsu me somo abravīd antar viśvāni bheṣajā
agniṃ ca viśvaśambhuvam āpaś ca viśvabheṣajīḥ
āpaḥ pṛṇīta bheṣajaṃ varūthaṃ tanve mama
jyok ca sūryaṃ dṛśe
idam āpaḥ pra vahata yat kiṃ ca duritam mayi
yad vāham abhidudroha yad vā śepa utānṛtam
āpo adyānv acāriṣaṃ rasena sam agasmahi
payasvān agna ā gahi tam mā saṃ sṛja varcasā
sam māgne varcasā sṛja sam prajayā sam āyuṣā
vidyur me asya devā indro vidyāt saha ṛṣibhiḥ
kasya nūnaṃ katamasyāmṛtānām manāmahe cāru devasya nāma
ko no mahyā aditaye punar dāt pitaraṃ ca dṛśeyam mātaraṃ ca
agner vayam prathamasyāmṛtānām manāmahe cāru devasya nāma
sa no mahyā aditaye punar dāt pitaraṃ ca dṛśeyam mātaraṃ ca
abhi tvā deva savitar īśānaṃ vāryāṇām
sadāvan bhāgam īmahe
yaś cid dhi ta itthā bhagaḥ śaśamānaḥ purā nidaḥ
adveṣo hastayor dadhe
bhagabhaktasya te vayam ud aśema tavāvasā
mūrdhānaṃ rāya ārabhe
nahi te kṣatraṃ na saho na manyuṃ vayaś canāmī patayanta āpuḥ
nemā āpo animiṣaṃ carantīr na ye vātasya praminanty abhvam
abudhne rājā varuṇo vanasyordhvaṃ stūpaṃ dadate pūtadakṣaḥ
nīcīnā sthur upari budhna eṣām asme antar nihitāḥ ketavaḥ syuḥ
uruṃ hi rājā varuṇaś cakāra sūryāya panthām anvetavā u
apade pādā pratidhātave 'kar utāpavaktā hṛdayāvidhaś cit
śataṃ te rājan bhiṣajaḥ sahasram urvī gabhīrā sumatiṣ ṭe astu
bādhasva dūre nirṛtim parācaiḥ kṛtaṃ cid enaḥ pra mumugdhy asmat
amī ya ṛkṣā nihitāsa uccā naktaṃ dadṛśre kuha cid diveyuḥ
adabdhāni varuṇasya vratāni vicākaśac candramā naktam eti
tat tvā yāmi brahmaṇā vandamānas tad ā śāste yajamāno havirbhiḥ
aheḷamāno varuṇeha bodhy uruśaṃsa mā na āyuḥ pra moṣīḥ
tad in naktaṃ tad divā mahyam āhus tad ayaṃ keto hṛda ā vi caṣṭe
śunaḥśepo yam ahvad gṛbhītaḥ so asmān rājā varuṇo mumoktu
śunaḥśepo hy ahvad gṛbhītas triṣv ādityaṃ drupadeṣu baddhaḥ
avainaṃ rājā varuṇaḥ sasṛjyād vidvāṃ adabdho vi mumoktu pāśān
ava te heḷo varuṇa namobhir ava yajñebhir īmahe havirbhiḥ
kṣayann asmabhyam asura pracetā rājann enāṃsi śiśrathaḥ kṛtāni
ud uttamaṃ varuṇa pāśam asmad avādhamaṃ vi madhyamaṃ śrathāya
athā vayam āditya vrate tavānāgaso aditaye syāma
yac cid dhi te viśo yathā pra deva varuṇa vratam
minīmasi dyavi-dyavi
mā no vadhāya hatnave jihīḷānasya rīradhaḥ
mā hṛṇānasya manyave
vi mṛḷīkāya te mano rathīr aśvaṃ na saṃditam
gīrbhir varuṇa sīmahi
parā hi me vimanyavaḥ patanti vasyaiṣṭaye
vayo na vasatīr upa
kadā kṣatraśriyaṃ naram ā varuṇaṃ karāmahe
mṛḷīkāyorucakṣasam
tad it samānam āśāte venantā na pra yucchataḥ
dhṛtavratāya dāśuṣe
vedā yo vīnām padam antarikṣeṇa patatām
veda nāvaḥ samudriyaḥ
veda māso dhṛtavrato dvādaśa prajāvataḥ
vedā ya upajāyate
veda vātasya vartanim uror ṛṣvasya bṛhataḥ
vedā ye adhyāsate
ni ṣasāda dhṛtavrato varuṇaḥ pastyāsv ā
sāmrājyāya sukratuḥ
ato viśvāny adbhutā cikitvāṃ abhi paśyati
kṛtāni yā ca kartvā
sa no viśvāhā sukratur ādityaḥ supathā karat
pra ṇa āyūṃṣi tāriṣat
bibhrad drāpiṃ hiraṇyayaṃ varuṇo vasta nirṇijam
pari spaśo ni ṣedire
na yaṃ dipsanti dipsavo na druhvāṇo janānām
na devam abhimātayaḥ
uta yo mānuṣeṣv ā yaśaś cakre asāmy ā
asmākam udareṣv ā
parā me yanti dhītayo gāvo na gavyūtīr anu
icchantīr urucakṣasam
saṃ nu vocāvahai punar yato me madhv ābhṛtam
hoteva kṣadase priyam
darśaṃ nu viśvadarśataṃ darśaṃ ratham adhi kṣami
etā juṣata me giraḥ
imam me varuṇa śrudhī havam adyā ca mṛḷaya
tvām avasyur ā cake
tvaṃ viśvasya medhira divaś ca gmaś ca rājasi
sa yāmani prati śrudhi
ud uttamam mumugdhi no vi pāśam madhyamaṃ cṛta
avādhamāni jīvase
vasiṣvā hi miyedhya vastrāṇy ūrjām pate
semaṃ no adhvaraṃ yaja
ni no hotā vareṇyaḥ sadā yaviṣṭha manmabhiḥ
agne divitmatā vacaḥ
ā hi ṣmā sūnave pitāpir yajaty āpaye
sakhā sakhye vareṇyaḥ
ā no barhī riśādaso varuṇo mitro aryamā
sīdantu manuṣo yathā
pūrvya hotar asya no mandasva sakhyasya ca
imā u ṣu śrudhī giraḥ
yac cid dhi śaśvatā tanā devaṃ-devaṃ yajāmahe
tve id dhūyate haviḥ
priyo no astu viśpatir hotā mandro vareṇyaḥ
priyāḥ svagnayo vayam
svagnayo hi vāryaṃ devāso dadhire ca naḥ
svagnayo manāmahe
athā na ubhayeṣām amṛta martyānām
mithaḥ santu praśastayaḥ
viśvebhir agne agnibhir imaṃ yajñam idaṃ vacaḥ
cano dhāḥ sahaso yaho
aśvaṃ na tvā vāravantaṃ vandadhyā agniṃ namobhiḥ
samrājantam adhvarāṇām
sa ghā naḥ sūnuḥ śavasā pṛthupragāmā suśevaḥ
mīḍhvāṃ asmākam babhūyāt
sa no dūrāc cāsāc ca ni martyād aghāyoḥ
pāhi sadam id viśvāyuḥ
imam ū ṣu tvam asmākaṃ saniṃ gāyatraṃ navyāṃsam
agne deveṣu pra vocaḥ
ā no bhaja parameṣv ā vājeṣu madhyameṣu
śikṣā vasvo antamasya
vibhaktāsi citrabhāno sindhor ūrmā upāka ā
sadyo dāśuṣe kṣarasi
yam agne pṛtsu martyam avā vājeṣu yaṃ junāḥ
sa yantā śaśvatīr iṣaḥ
nakir asya sahantya paryetā kayasya cit
vājo asti śravāyyaḥ
sa vājaṃ viśvacarṣaṇir arvadbhir astu tarutā
viprebhir astu sanitā
jarābodha tad viviḍḍhi viśe-viśe yajñiyāya
stomaṃ rudrāya dṛśīkam
sa no mahāṃ animāno dhūmaketuḥ puruścandraḥ
dhiye vājāya hinvatu
sa revāṃ iva viśpatir daivyaḥ ketuḥ śṛṇotu naḥ
ukthair agnir bṛhadbhānuḥ
namo mahadbhyo namo arbhakebhyo namo yuvabhyo nama āśinebhyaḥ
yajāma devān yadi śaknavāma mā jyāyasaḥ śaṃsam ā vṛkṣi devāḥ
yatra grāvā pṛthubudhna ūrdhvo bhavati sotave
ulūkhalasutānām aved v indra jalgulaḥ
yatra dvāv iva jaghanādhiṣavaṇyā kṛtā
ulūkhalasutānām aved v indra jalgulaḥ
yatra nāry apacyavam upacyavaṃ ca śikṣate
ulūkhalasutānām aved v indra jalgulaḥ
yatra manthāṃ vibadhnate raśmīn yamitavā iva
ulūkhalasutānām aved v indra jalgulaḥ
yac cid dhi tvaṃ gṛhe-gṛha ulūkhalaka yujyase
iha dyumattamaṃ vada jayatām iva dundubhiḥ
uta sma te vanaspate vāto vi vāty agram it
atho indrāya pātave sunu somam ulūkhala
āyajī vājasātamā tā hy uccā vijarbhṛtaḥ
harī ivāndhāṃsi bapsatā
tā no adya vanaspatī ṛṣvāv ṛṣvebhiḥ sotṛbhiḥ
indrāya madhumat sutam
uc chiṣṭaṃ camvor bhara somam pavitra ā sṛja
ni dhehi gor adhi tvaci
yac cid dhi satya somapā anāśastā iva smasi
ā tū na indra śaṃsaya goṣv aśveṣu śubhriṣu sahasreṣu tuvīmagha
śiprin vājānām pate śacīvas tava daṃsanā
ā tū na indra śaṃsaya goṣv aśveṣu śubhriṣu sahasreṣu tuvīmagha
ni ṣvāpayā mithūdṛśā sastām abudhyamāne
ā tū na indra śaṃsaya goṣv aśveṣu śubhriṣu sahasreṣu tuvīmagha
sasantu tyā arātayo bodhantu śūra rātayaḥ
ā tū na indra śaṃsaya goṣv aśveṣu śubhriṣu sahasreṣu tuvīmagha
sam indra gardabham mṛṇa nuvantam pāpayāmuyā
ā tū na indra śaṃsaya goṣv aśveṣu śubhriṣu sahasreṣu tuvīmagha
patāti kuṇḍṛṇācyā dūraṃ vāto vanād adhi
ā tū na indra śaṃsaya goṣv aśveṣu śubhriṣu sahasreṣu tuvīmagha
sarvam parikrośaṃ jahi jambhayā kṛkadāśvam
ā tū na indra śaṃsaya goṣv aśveṣu śubhriṣu sahasreṣu tuvīmagha
ā va indraṃ kriviṃ yathā vājayantaḥ śatakratum
maṃhiṣṭhaṃ siñca indubhiḥ
śataṃ vā yaḥ śucīnāṃ sahasraṃ vā samāśirām
ed u nimnaṃ na rīyate
saṃ yan madāya śuṣmiṇa enā hy asyodare
samudro na vyaco dadhe
ayam u te sam atasi kapota iva garbhadhim
vacas tac cin na ohase
stotraṃ rādhānām pate girvāho vīra yasya te
vibhūtir astu sūnṛtā
ūrdhvas tiṣṭhā na ūtaye 'smin vāje śatakrato
sam anyeṣu bravāvahai
yoge-yoge tavastaraṃ vāje-vāje havāmahe
sakhāya indram ūtaye
ā ghā gamad yadi śravat sahasriṇībhir ūtibhiḥ
vājebhir upa no havam
anu pratnasyaukaso huve tuvipratiṃ naram
yaṃ te pūrvam pitā huve
taṃ tvā vayaṃ viśvavārā śāsmahe puruhūta
sakhe vaso jaritṛbhyaḥ
asmākaṃ śipriṇīnāṃ somapāḥ somapāvnām
sakhe vajrin sakhīnām
tathā tad astu somapāḥ sakhe vajrin tathā kṛṇu
yathā ta uśmasīṣṭaye
revatīr naḥ sadhamāda indre santu tuvivājāḥ
kṣumanto yābhir madema
ā gha tvāvān tmanāpta stotṛbhyo dhṛṣṇav iyānaḥ
ṛṇor akṣaṃ na cakryoḥ
ā yad duvaḥ śatakratav ā kāmaṃ jaritṝṇām
ṛṇor akṣaṃ na śacībhiḥ
śaśvad indraḥ popruthadbhir jigāya nānadadbhiḥ śāśvasadbhir dhanāni
sa no hiraṇyarathaṃ daṃsanāvān sa naḥ sanitā sanaye sa no 'dāt
āśvināv aśvāvatyeṣā yātaṃ śavīrayā
gomad dasrā hiraṇyavat
samānayojano hi vāṃ ratho dasrāv amartyaḥ
samudre aśvineyate
ny aghnyasya mūrdhani cakraṃ rathasya yemathuḥ
pari dyām anyad īyate
kas ta uṣaḥ kadhapriye bhuje marto amartye
kaṃ nakṣase vibhāvari
vayaṃ hi te amanmahy āntād ā parākāt
aśve na citre aruṣi
tvaṃ tyebhir ā gahi vājebhir duhitar divaḥ
asme rayiṃ ni dhāraya
tvam agne prathamo aṅgirā ṛṣir devo devānām abhavaḥ śivaḥ sakhā
tava vrate kavayo vidmanāpaso 'jāyanta maruto bhrājadṛṣṭayaḥ
tvam agne prathamo aṅgirastamaḥ kavir devānām pari bhūṣasi vratam
vibhur viśvasmai bhuvanāya medhiro dvimātā śayuḥ katidhā cid āyave
tvam agne prathamo mātariśvana āvir bhava sukratūyā vivasvate
arejetāṃ rodasī hotṛvūrye 'saghnor bhāram ayajo maho vaso
tvam agne manave dyām avāśayaḥ purūravase sukṛte sukṛttaraḥ
śvātreṇa yat pitror mucyase pary ā tvā pūrvam anayann āparam punaḥ
tvam agne vṛṣabhaḥ puṣṭivardhana udyatasruce bhavasi śravāyyaḥ
ya āhutim pari vedā vaṣaṭkṛtim ekāyur agre viśa āvivāsasi
tvam agne vṛjinavartaniṃ naraṃ sakman piparṣi vidathe vicarṣaṇe
yaḥ śūrasātā paritakmye dhane dabhrebhiś cit samṛtā haṃsi bhūyasaḥ
tvaṃ tam agne amṛtatva uttame martaṃ dadhāsi śravase dive-dive
yas tātṛṣāṇa ubhayāya janmane mayaḥ kṛṇoṣi praya ā ca sūraye
tvaṃ no agne sanaye dhanānāṃ yaśasaṃ kāruṃ kṛṇuhi stavānaḥ
ṛdhyāma karmāpasā navena devair dyāvāpṛthivī prāvataṃ naḥ
tvaṃ no agne pitror upastha ā devo deveṣv anavadya jāgṛviḥ
tanūkṛd bodhi pramatiś ca kārave tvaṃ kalyāṇa vasu viśvam opiṣe
tvam agne pramatis tvam pitāsi nas tvaṃ vayaskṛt tava jāmayo vayam
saṃ tvā rāyaḥ śatinaḥ saṃ sahasriṇaḥ suvīraṃ yanti vratapām adābhya
tvām agne prathamam āyum āyave devā akṛṇvan nahuṣasya viśpatim
iḷām akṛṇvan manuṣasya śāsanīm pitur yat putro mamakasya jāyate
tvaṃ no agne tava deva pāyubhir maghono rakṣa tanvaś ca vandya
trātā tokasya tanaye gavām asy animeṣaṃ rakṣamāṇas tava vrate
tvam agne yajyave pāyur antaro 'niṣaṅgāya caturakṣa idhyase
yo rātahavyo 'vṛkāya dhāyase kīreś cin mantram manasā vanoṣi tam
tvam agna uruśaṃsāya vāghate spārhaṃ yad rekṇaḥ paramaṃ vanoṣi tat
ādhrasya cit pramatir ucyase pitā pra pākaṃ śāssi pra diśo viduṣṭaraḥ
tvam agne prayatadakṣiṇaṃ naraṃ varmeva syūtam pari pāsi viśvataḥ
svādukṣadmā yo vasatau syonakṛj jīvayājaṃ yajate sopamā divaḥ
imām agne śaraṇim mīmṛṣo na imam adhvānaṃ yam agāma dūrāt
āpiḥ pitā pramatiḥ somyānām bhṛmir asy ṛṣikṛn martyānām
manuṣvad agne aṅgirasvad aṅgiro yayātivat sadane pūrvavac chuce
accha yāhy ā vahā daivyaṃ janam ā sādaya barhiṣi yakṣi ca priyam
etenāgne brahmaṇā vāvṛdhasva śaktī vā yat te cakṛmā vidā vā
uta pra ṇeṣy abhi vasyo asmān saṃ naḥ sṛja sumatyā vājavatyā
indrasya nu vīryāṇi pra vocaṃ yāni cakāra prathamāni vajrī
ahann ahim anv apas tatarda pra vakṣaṇā abhinat parvatānām
ahann ahim parvate śiśriyāṇaṃ tvaṣṭāsmai vajraṃ svaryaṃ tatakṣa
vāśrā iva dhenavaḥ syandamānā añjaḥ samudram ava jagmur āpaḥ
vṛṣāyamāṇo 'vṛṇīta somaṃ trikadrukeṣv apibat sutasya
ā sāyakam maghavādatta vajram ahann enam prathamajām ahīnām
yad indrāhan prathamajām ahīnām ān māyinām amināḥ prota māyāḥ
āt sūryaṃ janayan dyām uṣāsaṃ tādītnā śatruṃ na kilā vivitse
ahan vṛtraṃ vṛtrataraṃ vyaṃsam indro vajreṇa mahatā vadhena
skandhāṃsīva kuliśenā vivṛkṇāhiḥ śayata upapṛk pṛthivyāḥ
ayoddheva durmada ā hi juhve mahāvīraṃ tuvibādham ṛjīṣam
nātārīd asya samṛtiṃ vadhānāṃ saṃ rujānāḥ pipiṣa indraśatruḥ
apād ahasto apṛtanyad indram āsya vajram adhi sānau jaghāna
vṛṣṇo vadhriḥ pratimānam bubhūṣan purutrā vṛtro aśayad vyastaḥ
nadaṃ na bhinnam amuyā śayānam mano ruhāṇā ati yanty āpaḥ
yāś cid vṛtro mahinā paryatiṣṭhat tāsām ahiḥ patsutaḥśīr babhūva
nīcāvayā abhavad vṛtraputrendro asyā ava vadhar jabhāra
uttarā sūr adharaḥ putra āsīd dānuḥ śaye sahavatsā na dhenuḥ
atiṣṭhantīnām aniveśanānāṃ kāṣṭhānām madhye nihitaṃ śarīram
vṛtrasya niṇyaṃ vi caranty āpo dīrghaṃ tama āśayad indraśatruḥ
dāsapatnīr ahigopā atiṣṭhan niruddhā āpaḥ paṇineva gāvaḥ
apām bilam apihitaṃ yad āsīd vṛtraṃ jaghanvāṃ apa tad vavāra
aśvyo vāro abhavas tad indra sṛke yat tvā pratyahan deva ekaḥ
ajayo gā ajayaḥ śūra somam avāsṛjaḥ sartave sapta sindhūn
nāsmai vidyun na tanyatuḥ siṣedha na yām miham akirad dhrāduniṃ ca
indraś ca yad yuyudhāte ahiś cotāparībhyo maghavā vi jigye
aher yātāraṃ kam apaśya indra hṛdi yat te jaghnuṣo bhīr agacchat
nava ca yan navatiṃ ca sravantīḥ śyeno na bhīto ataro rajāṃsi
indro yāto 'vasitasya rājā śamasya ca śṛṅgiṇo vajrabāhuḥ
sed u rājā kṣayati carṣaṇīnām arān na nemiḥ pari tā babhūva
etāyāmopa gavyanta indram asmākaṃ su pramatiṃ vāvṛdhāti
anāmṛṇaḥ kuvid ād asya rāyo gavāṃ ketam param āvarjate naḥ
uped ahaṃ dhanadām apratītaṃ juṣṭāṃ na śyeno vasatim patāmi
indraṃ namasyann upamebhir arkair ya stotṛbhyo havyo asti yāman
ni sarvasena iṣudhīṃr asakta sam aryo gā ajati yasya vaṣṭi
coṣkūyamāṇa indra bhūri vāmam mā paṇir bhūr asmad adhi pravṛddha
vadhīr hi dasyuṃ dhaninaṃ ghanenaṃ ekaś carann upaśākebhir indra
dhanor adhi viṣuṇak te vy āyann ayajvānaḥ sanakāḥ pretim īyuḥ
parā cic chīrṣā vavṛjus ta indrāyajvāno yajvabhi spardhamānāḥ
pra yad divo hariva sthātar ugra nir avratāṃ adhamo rodasyoḥ
ayuyutsann anavadyasya senām ayātayanta kṣitayo navagvāḥ
vṛṣāyudho na vadhrayo niraṣṭāḥ pravadbhir indrāc citayanta āyan
tvam etān rudato jakṣataś cāyodhayo rajasa indra pāre
avādaho diva ā dasyum uccā pra sunvata stuvataḥ śaṃsam āvaḥ
cakrāṇāsaḥ parīṇaham pṛthivyā hiraṇyena maṇinā śumbhamānāḥ
na hinvānāsas titirus ta indram pari spaśo adadhāt sūryeṇa
pari yad indra rodasī ubhe abubhojīr mahinā viśvataḥ sīm
amanyamānāṃ abhi manyamānair nir brahmabhir adhamo dasyum indra
na ye divaḥ pṛthivyā antam āpur na māyābhir dhanadām paryabhūvan
yujaṃ vajraṃ vṛṣabhaś cakra indro nir jyotiṣā tamaso gā adukṣat
anu svadhām akṣarann āpo asyāvardhata madhya ā nāvyānām
sadhrīcīnena manasā tam indra ojiṣṭhena hanmanāhann abhi dyūn
ny āvidhyad ilībiśasya dṛḷhā vi śṛṅgiṇam abhinac chuṣṇam indraḥ
yāvat taro maghavan yāvad ojo vajreṇa śatrum avadhīḥ pṛtanyum
abhi sidhmo ajigād asya śatrūn vi tigmena vṛṣabheṇā puro 'bhet
saṃ vajreṇāsṛjad vṛtram indraḥ pra svām matim atirac chāśadānaḥ
āvaḥ kutsam indra yasmiñ cākan prāvo yudhyantaṃ vṛṣabhaṃ daśadyum
śaphacyuto reṇur nakṣata dyām uc chvaitreyo nṛṣāhyāya tasthau
āvaḥ śamaṃ vṛṣabhaṃ tugryāsu kṣetrajeṣe maghavañ chvitryaṃ gām
jyok cid atra tasthivāṃso akrañ chatrūyatām adharā vedanākaḥ
triś cin no adyā bhavataṃ navedasā vibhur vāṃ yāma uta rātir aśvinā
yuvor hi yantraṃ himyeva vāsaso 'bhyāyaṃsenyā bhavatam manīṣibhiḥ
trayaḥ pavayo madhuvāhane rathe somasya venām anu viśva id viduḥ
traya skambhāsa skabhitāsa ārabhe trir naktaṃ yāthas trir v aśvinā divā
samāne ahan trir avadyagohanā trir adya yajñam madhunā mimikṣatam
trir vājavatīr iṣo aśvinā yuvaṃ doṣā asmabhyam uṣasaś ca pinvatam
trir vartir yātaṃ trir anuvrate jane triḥ suprāvye tredheva śikṣatam
trir nāndyaṃ vahatam aśvinā yuvaṃ triḥ pṛkṣo asme akṣareva pinvatam
trir no rayiṃ vahatam aśvinā yuvaṃ trir devatātā trir utāvataṃ dhiyaḥ
triḥ saubhagatvaṃ trir uta śravāṃsi nas triṣṭhaṃ vāṃ sūre duhitā ruhad ratham
trir no aśvinā divyāni bheṣajā triḥ pārthivāni trir u dattam adbhyaḥ
omānaṃ śaṃyor mamakāya sūnave tridhātu śarma vahataṃ śubhas patī
trir no aśvinā yajatā dive-dive pari tridhātu pṛthivīm aśāyatam
tisro nāsatyā rathyā parāvata ātmeva vātaḥ svasarāṇi gacchatam
trir aśvinā sindhubhiḥ saptamātṛbhis traya āhāvās tredhā haviṣ kṛtam
tisraḥ pṛthivīr upari pravā divo nākaṃ rakṣethe dyubhir aktubhir hitam
kva trī cakrā trivṛto rathasya kva trayo vandhuro ye sanīḷāḥ
kadā yogo vājino rāsabhasya yena yajñaṃ nāsatyopayāthaḥ
ā nāsatyā gacchataṃ hūyate havir madhvaḥ pibatam madhupebhir āsabhiḥ
yuvor hi pūrvaṃ savitoṣaso ratham ṛtāya citraṃ ghṛtavantam iṣyati
ā nāsatyā tribhir ekādaśair iha devebhir yātam madhupeyam aśvinā
prāyus tāriṣṭaṃ nī rapāṃsi mṛkṣataṃ sedhataṃ dveṣo bhavataṃ sacābhuvā
ā no aśvinā trivṛtā rathenārvāñcaṃ rayiṃ vahataṃ suvīram
śṛṇvantā vām avase johavīmi vṛdhe ca no bhavataṃ vājasātau
hvayāmy agnim prathamaṃ svastaye hvayāmi mitrāvaruṇāv ihāvase
hvayāmi rātrīṃ jagato niveśanīṃ hvayāmi devaṃ savitāram ūtaye
ā kṛṣṇena rajasā vartamāno niveśayann amṛtam martyaṃ ca
hiraṇyayena savitā rathenā devo yāti bhuvanāni paśyan
yāti devaḥ pravatā yāty udvatā yāti śubhrābhyāṃ yajato haribhyām
ā devo yāti savitā parāvato 'pa viśvā duritā bādhamānaḥ
abhīvṛtaṃ kṛśanair viśvarūpaṃ hiraṇyaśamyaṃ yajato bṛhantam
āsthād rathaṃ savitā citrabhānuḥ kṛṣṇā rajāṃsi taviṣīṃ dadhānaḥ
vi janāñ chyāvāḥ śitipādo akhyan rathaṃ hiraṇyapraugaṃ vahantaḥ
śaśvad viśaḥ savitur daivyasyopasthe viśvā bhuvanāni tasthuḥ
tisro dyāvaḥ savitur dvā upasthāṃ ekā yamasya bhuvane virāṣāṭ
āṇiṃ na rathyam amṛtādhi tasthur iha bravītu ya u tac ciketat
vi suparṇo antarikṣāṇy akhyad gabhīravepā asuraḥ sunīthaḥ
kvedānīṃ sūryaḥ kaś ciketa katamāṃ dyāṃ raśmir asyā tatāna
aṣṭau vy akhyat kakubhaḥ pṛthivyās trī dhanva yojanā sapta sindhūn
hiraṇyākṣaḥ savitā deva āgād dadhad ratnā dāśuṣe vāryāṇi
hiraṇyapāṇiḥ savitā vicarṣaṇir ubhe dyāvāpṛthivī antar īyate
apāmīvām bādhate veti sūryam abhi kṛṣṇena rajasā dyām ṛṇoti
hiraṇyahasto asuraḥ sunīthaḥ sumṛḷīkaḥ svavāṃ yātv arvāṅ
apasedhan rakṣaso yātudhānān asthād devaḥ pratidoṣaṃ gṛṇānaḥ
ye te panthāḥ savitaḥ pūrvyāso 'reṇavaḥ sukṛtā antarikṣe
tebhir no adya pathibhiḥ sugebhī rakṣā ca no adhi ca brūhi deva
pra vo yahvam purūṇāṃ viśāṃ devayatīnām
agniṃ sūktebhir vacobhir īmahe yaṃ sīm id anya īḷate
janāso agniṃ dadhire sahovṛdhaṃ haviṣmanto vidhema te
sa tvaṃ no adya sumanā ihāvitā bhavā vājeṣu santya
pra tvā dūtaṃ vṛṇīmahe hotāraṃ viśvavedasam
mahas te sato vi caranty arcayo divi spṛśanti bhānavaḥ
devāsas tvā varuṇo mitro aryamā saṃ dūtam pratnam indhate
viśvaṃ so agne jayati tvayā dhanaṃ yas te dadāśa martyaḥ
mandro hotā gṛhapatir agne dūto viśām asi
tve viśvā saṃgatāni vratā dhruvā yāni devā akṛṇvata
tve id agne subhage yaviṣṭhya viśvam ā hūyate haviḥ
sa tvaṃ no adya sumanā utāparaṃ yakṣi devān suvīryā
taṃ ghem itthā namasvina upa svarājam āsate
hotrābhir agnim manuṣaḥ sam indhate titirvāṃso ati sridhaḥ
ghnanto vṛtram ataran rodasī apa uru kṣayāya cakrire
bhuvat kaṇve vṛṣā dyumny āhutaḥ krandad aśvo gaviṣṭiṣu
saṃ sīdasva mahāṃ asi śocasva devavītamaḥ
vi dhūmam agne aruṣam miyedhya sṛja praśasta darśatam
yaṃ tvā devāso manave dadhur iha yajiṣṭhaṃ havyavāhana
yaṃ kaṇvo medhyātithir dhanaspṛtaṃ yaṃ vṛṣā yam upastutaḥ
yam agnim medhyātithiḥ kaṇva īdha ṛtād adhi
tasya preṣo dīdiyus tam imā ṛcas tam agniṃ vardhayāmasi
rāyas pūrdhi svadhāvo 'sti hi te 'gne deveṣv āpyam
tvaṃ vājasya śrutyasya rājasi sa no mṛḷa mahāṃ asi
ūrdhva ū ṣu ṇa ūtaye tiṣṭhā devo na savitā
ūrdhvo vājasya sanitā yad añjibhir vāghadbhir vihvayāmahe
ūrdhvo naḥ pāhy aṃhaso ni ketunā viśvaṃ sam atriṇaṃ daha
kṛdhī na ūrdhvāñ carathāya jīvase vidā deveṣu no duvaḥ
pāhi no agne rakṣasaḥ pāhi dhūrter arāvṇaḥ
pāhi rīṣata uta vā jighāṃsato bṛhadbhāno yaviṣṭhya
ghaneva viṣvag vi jahy arāvṇas tapurjambha yo asmadhruk
yo martyaḥ śiśīte aty aktubhir mā naḥ sa ripur īśata
agnir vavne suvīryam agniḥ kaṇvāya saubhagam
agniḥ prāvan mitrota medhyātithim agniḥ sātā upastutam
agninā turvaśaṃ yadum parāvata ugrādevaṃ havāmahe
agnir nayan navavāstvam bṛhadrathaṃ turvītiṃ dasyave sahaḥ
ni tvām agne manur dadhe jyotir janāya śaśvate
dīdetha kaṇva ṛtajāta ukṣito yaṃ namasyanti kṛṣṭayaḥ
tveṣāso agner amavanto arcayo bhīmāso na pratītaye
rakṣasvinaḥ sadam id yātumāvato viśvaṃ sam atriṇaṃ daha
krīḷaṃ vaḥ śardho mārutam anarvāṇaṃ ratheśubham
kaṇvā abhi pra gāyata
ye pṛṣatībhir ṛṣṭibhiḥ sākaṃ vāśībhir añjibhiḥ
ajāyanta svabhānavaḥ
iheva śṛṇva eṣāṃ kaśā hasteṣu yad vadān
ni yāmañ citram ṛñjate
pra vaḥ śardhāya ghṛṣvaye tveṣadyumnāya śuṣmiṇe
devattam brahma gāyata
pra śaṃsā goṣv aghnyaṃ krīḷaṃ yac chardho mārutam
jambhe rasasya vāvṛdhe
ko vo varṣiṣṭha ā naro divaś ca gmaś ca dhūtayaḥ
yat sīm antaṃ na dhūnutha
ni vo yāmāya mānuṣo dadhra ugrāya manyave
jihīta parvato giriḥ
yeṣām ajmeṣu pṛthivī jujurvāṃ iva viśpatiḥ
bhiyā yāmeṣu rejate
sthiraṃ hi jānam eṣāṃ vayo mātur niretave
yat sīm anu dvitā śavaḥ
ud u tye sūnavo giraḥ kāṣṭhā ajmeṣv atnata
vāśrā abhijñu yātave
tyaṃ cid ghā dīrgham pṛthum miho napātam amṛdhram
pra cyāvayanti yāmabhiḥ
maruto yad dha vo balaṃ janāṃ acucyavītana
girīṃr acucyavītana
yad dha yānti marutaḥ saṃ ha bruvate 'dhvann ā
śṛṇoti kaś cid eṣām
pra yāta śībham āśubhiḥ santi kaṇveṣu vo duvaḥ
tatro ṣu mādayādhvai
asti hi ṣmā madāya vaḥ smasi ṣmā vayam eṣām
viśvaṃ cid āyur jīvase
kad dha nūnaṃ kadhapriyaḥ pitā putraṃ na hastayoḥ
dadhidhve vṛktabarhiṣaḥ
kva nūnaṃ kad vo arthaṃ gantā divo na pṛthivyāḥ
kva vo gāvo na raṇyanti
kva vaḥ sumnā navyāṃsi marutaḥ kva suvitā
kvo viśvāni saubhagā
yad yūyam pṛśnimātaro martāsaḥ syātana
stotā vo amṛtaḥ syāt
mā vo mṛgo na yavase jaritā bhūd ajoṣyaḥ
pathā yamasya gād upa
mo ṣu ṇaḥ parā-parā nirṛtir durhaṇā vadhīt
padīṣṭa tṛṣṇayā saha
satyaṃ tveṣā amavanto dhanvañ cid ā rudriyāsaḥ
mihaṃ kṛṇvanty avātām
vāśreva vidyun mimāti vatsaṃ na mātā siṣakti
yad eṣāṃ vṛṣṭir asarji
divā cit tamaḥ kṛṇvanti parjanyenodavāhena
yat pṛthivīṃ vyundanti
adha svanān marutāṃ viśvam ā sadma pārthivam
arejanta pra mānuṣāḥ
maruto vīḷupāṇibhiś citrā rodhasvatīr anu
yātem akhidrayāmabhiḥ
sthirā vaḥ santu nemayo rathā aśvāsa eṣām
susaṃskṛtā abhīśavaḥ
acchā vadā tanā girā jarāyai brahmaṇas patim
agnim mitraṃ na darśatam
mimīhi ślokam āsye parjanya iva tatanaḥ
gāya gāyatram ukthyam
vandasva mārutaṃ gaṇaṃ tveṣam panasyum arkiṇam
asme vṛddhā asann iha
pra yad itthā parāvataḥ śocir na mānam asyatha
kasya kratvā marutaḥ kasya varpasā kaṃ yātha kaṃ ha dhūtayaḥ
sthirā vaḥ santv āyudhā parāṇude vīḷū uta pratiṣkabhe
yuṣmākam astu taviṣī panīyasī mā martyasya māyinaḥ
parā ha yat sthiraṃ hatha naro vartayathā guru
vi yāthana vaninaḥ pṛthivyā vy āśāḥ parvatānām
nahi vaḥ śatrur vivide adhi dyavi na bhūmyāṃ riśādasaḥ
yuṣmākam astu taviṣī tanā yujā rudrāso nū cid ādhṛṣe
pra vepayanti parvatān vi viñcanti vanaspatīn
pro ārata maruto durmadā iva devāsaḥ sarvayā viśā
upo ratheṣu pṛṣatīr ayugdhvam praṣṭir vahati rohitaḥ
ā vo yāmāya pṛthivī cid aśrod abībhayanta mānuṣāḥ
ā vo makṣū tanāya kaṃ rudrā avo vṛṇīmahe
gantā nūnaṃ no 'vasā yathā puretthā kaṇvāya bibhyuṣe
yuṣmeṣito maruto martyeṣita ā yo no abhva īṣate
vi taṃ yuyota śavasā vy ojasā vi yuṣmākābhir ūtibhiḥ
asāmi hi prayajyavaḥ kaṇvaṃ dada pracetasaḥ
asāmibhir maruta ā na ūtibhir gantā vṛṣṭiṃ na vidyutaḥ
asāmy ojo bibhṛthā sudānavo 'sāmi dhūtayaḥ śavaḥ
ṛṣidviṣe marutaḥ parimanyava iṣuṃ na sṛjata dviṣam
ut tiṣṭha brahmaṇas pate devayantas tvemahe
upa pra yantu marutaḥ sudānava indra prāśūr bhavā sacā
tvām id dhi sahasas putra martya upabrūte dhane hite
suvīryam maruta ā svaśvyaṃ dadhīta yo va ācake
praitu brahmaṇas patiḥ pra devy etu sūnṛtā
acchā vīraṃ naryam paṅktirādhasaṃ devā yajñaṃ nayantu naḥ
yo vāghate dadāti sūnaraṃ vasu sa dhatte akṣiti śravaḥ
tasmā iḷāṃ suvīrām ā yajāmahe supratūrtim anehasam
pra nūnam brahmaṇas patir mantraṃ vadaty ukthyam
yasminn indro varuṇo mitro aryamā devā okāṃsi cakrire
tam id vocemā vidatheṣu śambhuvam mantraṃ devā anehasam
imāṃ ca vācam pratiharyathā naro viśved vāmā vo aśnavat
ko devayantam aśnavaj janaṃ ko vṛktabarhiṣam
pra-pra dāśvān pastyābhir asthitāntarvāvat kṣayaṃ dadhe
upa kṣatram pṛñcīta hanti rājabhir bhaye cit sukṣitiṃ dadhe
nāsya vartā na tarutā mahādhane nārbhe asti vajriṇaḥ
yaṃ rakṣanti pracetaso varuṇo mitro aryamā
nū cit sa dabhyate janaḥ
yam bāhuteva piprati pānti martyaṃ riṣaḥ
ariṣṭaḥ sarva edhate
vi durgā vi dviṣaḥ puro ghnanti rājāna eṣām
nayanti duritā tiraḥ
sugaḥ panthā anṛkṣara ādityāsa ṛtaṃ yate
nātrāvakhādo asti vaḥ
yaṃ yajñaṃ nayathā nara ādityā ṛjunā pathā
pra vaḥ sa dhītaye naśat
sa ratnam martyo vasu viśvaṃ tokam uta tmanā
acchā gacchaty astṛtaḥ
kathā rādhāma sakhāya stomam mitrasyāryamṇaḥ
mahi psaro varuṇasya
mā vo ghnantam mā śapantam prati voce devayantam
sumnair id va ā vivāse
caturaś cid dadamānād bibhīyād ā nidhātoḥ
na duruktāya spṛhayet
sam pūṣann adhvanas tira vy aṃho vimuco napāt
sakṣvā deva pra ṇas puraḥ
yo naḥ pūṣann agho vṛko duḥśeva ādideśati
apa sma tam patho jahi
apa tyam paripanthinam muṣīvāṇaṃ huraścitam
dūram adhi sruter aja
tvaṃ tasya dvayāvino 'ghaśaṃsasya kasya cit
padābhi tiṣṭha tapuṣim
ā tat te dasra mantumaḥ pūṣann avo vṛṇīmahe
yena pitṝn acodayaḥ
adhā no viśvasaubhaga hiraṇyavāśīmattama
dhanāni suṣaṇā kṛdhi
ati naḥ saścato naya sugā naḥ supathā kṛṇu
pūṣann iha kratuṃ vidaḥ
abhi sūyavasaṃ naya na navajvāro adhvane
pūṣann iha kratuṃ vidaḥ
śagdhi pūrdhi pra yaṃsi ca śiśīhi prāsy udaram
pūṣann iha kratuṃ vidaḥ
na pūṣaṇam methāmasi sūktair abhi gṛṇīmasi
vasūni dasmam īmahe
kad rudrāya pracetase mīḷhuṣṭamāya tavyase
vocema śantamaṃ hṛde
yathā no aditiḥ karat paśve nṛbhyo yathā gave
yathā tokāya rudriyam
yathā no mitro varuṇo yathā rudraś ciketati
yathā viśve sajoṣasaḥ
gāthapatim medhapatiṃ rudraṃ jalāṣabheṣajam
tac chaṃyoḥ sumnam īmahe
yaḥ śukra iva sūryo hiraṇyam iva rocate
śreṣṭho devānāṃ vasuḥ
śaṃ naḥ karaty arvate sugam meṣāya meṣye
nṛbhyo nāribhyo gave
asme soma śriyam adhi ni dhehi śatasya nṛṇām
mahi śravas tuvinṛmṇam
mā naḥ somaparibādho mārātayo juhuranta
ā na indo vāje bhaja
yās te prajā amṛtasya parasmin dhāmann ṛtasya
mūrdhā nābhā soma vena ābhūṣantīḥ soma vedaḥ
agne vivasvad uṣasaś citraṃ rādho amartya
ā dāśuṣe jātavedo vahā tvam adyā devāṃ uṣarbudhaḥ
juṣṭo hi dūto asi havyavāhano 'gne rathīr adhvarāṇām
sajūr aśvibhyām uṣasā suvīryam asme dhehi śravo bṛhat
adyā dūtaṃ vṛṇīmahe vasum agnim purupriyam
dhūmaketum bhāṛjīkaṃ vyuṣṭiṣu yajñānām adhvaraśriyam
śreṣṭhaṃ yaviṣṭham atithiṃ svāhutaṃ juṣṭaṃ janāya dāśuṣe
devāṃ acchā yātave jātavedasam agnim īḷe vyuṣṭiṣu
staviṣyāmi tvām ahaṃ viśvasyāmṛta bhojana
agne trātāram amṛtam miyedhya yajiṣṭhaṃ havyavāhana
suśaṃso bodhi gṛṇate yaviṣṭhya madhujihvaḥ svāhutaḥ
praskaṇvasya pratirann āyur jīvase namasyā daivyaṃ janam
hotāraṃ viśvavedasaṃ saṃ hi tvā viśa indhate
sa ā vaha puruhūta pracetaso 'gne devāṃ iha dravat
savitāram uṣasam aśvinā bhagam agniṃ vyuṣṭiṣu kṣapaḥ
kaṇvāsas tvā sutasomāsa indhate havyavāhaṃ svadhvara
patir hy adhvarāṇām agne dūto viśām asi
uṣarbudha ā vaha somapītaye devāṃ adya svardṛśaḥ
agne pūrvā anūṣaso vibhāvaso dīdetha viśvadarśataḥ
asi grāmeṣv avitā purohito 'si yajñeṣu mānuṣaḥ
ni tvā yajñasya sādhanam agne hotāram ṛtvijam
manuṣvad deva dhīmahi pracetasaṃ jīraṃ dūtam amartyam
yad devānām mitramahaḥ purohito 'ntaro yāsi dūtyam
sindhor iva prasvanitāsa ūrmayo 'gner bhrājante arcayaḥ
śrudhi śrutkarṇa vahnibhir devair agne sayāvabhiḥ
ā sīdantu barhiṣi mitro aryamā prātaryāvāṇo adhvaram
śṛṇvantu stomam marutaḥ sudānavo 'gnijihvā ṛtāvṛdhaḥ
pibatu somaṃ varuṇo dhṛtavrato 'śvibhyām uṣasā sajūḥ
tvam agne vasūṃr iha rudrāṃ ādityāṃ uta
yajā svadhvaraṃ janam manujātaṃ ghṛtapruṣam
śruṣṭīvāno hi dāśuṣe devā agne vicetasaḥ
tān rohidaśva girvaṇas trayastriṃśatam ā vaha
priyamedhavad atrivaj jātavedo virūpavat
aṅgirasvan mahivrata praskaṇvasya śrudhī havam
mahikerava ūtaye priyamedhā ahūṣata
rājantam adhvarāṇām agniṃ śukreṇa śociṣā
ghṛtāhavana santyemā u ṣu śrudhī giraḥ
yābhiḥ kaṇvasya sūnavo havante 'vase tvā
tvāṃ citraśravastama havante vikṣu jantavaḥ
śociṣkeśam purupriyāgne havyāya voḷhave
ni tvā hotāram ṛtvijaṃ dadhire vasuvittamam
śrutkarṇaṃ saprathastamaṃ viprā agne diviṣṭiṣu
ā tvā viprā acucyavuḥ sutasomā abhi prayaḥ
bṛhad bhā bibhrato havir agne martāya dāśuṣe
prātaryāvṇaḥ sahaskṛta somapeyāya santya
ihādya daivyaṃ janam barhir ā sādayā vaso
arvāñcaṃ daivyaṃ janam agne yakṣva sahūtibhiḥ
ayaṃ somaḥ sudānavas tam pāta tiroahnyam
eṣo uṣā apūrvyā vy ucchati priyā divaḥ
stuṣe vām aśvinā bṛhat
yā dasrā sindhumātarā manotarā rayīṇām
dhiyā devā vasuvidā
vacyante vāṃ kakuhāso jūrṇāyām adhi viṣṭapi
yad vāṃ ratho vibhiṣ patāt
haviṣā jāro apām piparti papurir narā
pitā kuṭasya carṣaṇiḥ
ādāro vām matīnāṃ nāsatyā matavacasā
pātaṃ somasya dhṛṣṇuyā
yā naḥ pīparad aśvinā jyotiṣmatī tamas tiraḥ
tām asme rāsāthām iṣam
ā no nāvā matīnāṃ yātam pārāya gantave
yuñjāthām aśvinā ratham
aritraṃ vāṃ divas pṛthu tīrthe sindhūnāṃ rathaḥ
dhiyā yuyujra indavaḥ
divas kaṇvāsa indavo vasu sindhūnām pade
svaṃ vavriṃ kuha dhitsathaḥ
abhūd u bhā u aṃśave hiraṇyam prati sūryaḥ
vy akhyaj jihvayāsitaḥ
abhūd u pāram etave panthā ṛtasya sādhuyā
adarśi vi srutir divaḥ
tat-tad id aśvinor avo jaritā prati bhūṣati
made somasya pipratoḥ
vāvasānā vivasvati somasya pītyā girā
manuṣvac chambhū ā gatam
yuvor uṣā anu śriyam parijmanor upācarat
ṛtā vanatho aktubhiḥ
ubhā pibatam aśvinobhā naḥ śarma yacchatam
avidriyābhir ūtibhiḥ
ayaṃ vām madhumattamaḥ sutaḥ soma ṛtāvṛdhā
tam aśvinā pibataṃ tiroahnyaṃ dhattaṃ ratnāni dāśuṣe
trivandhureṇa trivṛtā supeśasā rathenā yātam aśvinā
kaṇvāso vām brahma kṛṇvanty adhvare teṣāṃ su śṛṇutaṃ havam
aśvinā madhumattamam pātaṃ somam ṛtāvṛdhā
athādya dasrā vasu bibhratā rathe dāśvāṃsam upa gacchatam
triṣadhasthe barhiṣi viśvavedasā madhvā yajñam mimikṣatam
kaṇvāso vāṃ sutasomā abhidyavo yuvāṃ havante aśvinā
yābhiḥ kaṇvam abhiṣṭibhiḥ prāvataṃ yuvam aśvinā
tābhiḥ ṣv asmāṃ avataṃ śubhas patī pātaṃ somam ṛtāvṛdhā
sudāse dasrā vasu bibhratā rathe pṛkṣo vahatam aśvinā
rayiṃ samudrād uta vā divas pary asme dhattam puruspṛham
yan nāsatyā parāvati yad vā stho adhi turvaśe
ato rathena suvṛtā na ā gataṃ sākaṃ sūryasya raśmibhiḥ
arvāñcā vāṃ saptayo 'dhvaraśriyo vahantu savaned upa
iṣam pṛñcantā sukṛte sudānava ā barhiḥ sīdataṃ narā
tena nāsatyā gataṃ rathena sūryatvacā
yena śaśvad ūhathur dāśuṣe vasu madhvaḥ somasya pītaye
ukthebhir arvāg avase purūvasū arkaiś ca ni hvayāmahe
śaśvat kaṇvānāṃ sadasi priye hi kaṃ somam papathur aśvinā
saha vāmena na uṣo vy ucchā duhitar divaḥ
saha dyumnena bṛhatā vibhāvari rāyā devi dāsvatī
aśvāvatīr gomatīr viśvasuvido bhūri cyavanta vastave
ud īraya prati mā sūnṛtā uṣaś coda rādho maghonām
uvāsoṣā ucchāc ca nu devī jīrā rathānām
ye asyā ācaraṇeṣu dadhrire samudre na śravasyavaḥ
uṣo ye te pra yāmeṣu yuñjate mano dānāya sūrayaḥ
atrāha tat kaṇva eṣāṃ kaṇvatamo nāma gṛṇāti nṛṇām
ā ghā yoṣeva sūnary uṣā yāti prabhuñjatī
jarayantī vṛjanam padvad īyata ut pātayati pakṣiṇaḥ
vi yā sṛjati samanaṃ vy arthinaḥ padaṃ na vety odatī
vayo nakiṣ ṭe paptivāṃsa āsate vyuṣṭau vājinīvati
eṣāyukta parāvataḥ sūryasyodayanād adhi
śataṃ rathebhiḥ subhagoṣā iyaṃ vi yāty abhi mānuṣān
viśvam asyā nānāma cakṣase jagaj jyotiṣ kṛṇoti sūnarī
apa dveṣo maghonī duhitā diva uṣā ucchad apa sridhaḥ
uṣa ā bhāhi bhānunā candreṇa duhitar divaḥ
āvahantī bhūry asmabhyaṃ saubhagaṃ vyucchantī diviṣṭiṣu
viśvasya hi prāṇanaṃ jīvanaṃ tve vi yad ucchasi sūnari
sā no rathena bṛhatā vibhāvari śrudhi citrāmaghe havam
uṣo vājaṃ hi vaṃsva yaś citro mānuṣe jane
tenā vaha sukṛto adhvarāṃ upa ye tvā gṛṇanti vahnayaḥ
viśvān devāṃ ā vaha somapītaye 'ntarikṣād uṣas tvam
sāsmāsu dhā gomad aśvāvad ukthyam uṣo vājaṃ suvīryam
yasyā ruśanto arcayaḥ prati bhadrā adṛkṣata
sā no rayiṃ viśvavāraṃ supeśasam uṣā dadātu sugmyam
ye cid dhi tvām ṛṣayaḥ pūrva ūtaye juhūre 'vase mahi
sā na stomāṃ abhi gṛṇīhi rādhasoṣaḥ śukreṇa śociṣā
uṣo yad adya bhānunā vi dvārāv ṛṇavo divaḥ
pra no yacchatād avṛkam pṛthu cchardiḥ pra devi gomatīr iṣaḥ
saṃ no rāyā bṛhatā viśvapeśasā mimikṣvā sam iḷābhir ā
saṃ dyumnena viśvaturoṣo mahi saṃ vājair vājinīvati
uṣo bhadrebhir ā gahi divaś cid rocanād adhi
vahantv aruṇapsava upa tvā somino gṛham
supeśasaṃ sukhaṃ rathaṃ yam adhyasthā uṣas tvam
tenā suśravasaṃ janam prāvādya duhitar divaḥ
vayaś cit te patatriṇo dvipac catuṣpad arjuni
uṣaḥ prārann ṛtūṃr anu divo antebhyas pari
vyucchantī hi raśmibhir viśvam ābhāsi rocanam
tāṃ tvām uṣar vasūyavo gīrbhiḥ kaṇvā ahūṣata
ud u tyaṃ jātavedasaṃ devaṃ vahanti ketavaḥ
dṛśe viśvāya sūryam
apa tye tāyavo yathā nakṣatrā yanty aktubhiḥ
sūrāya viśvacakṣase
adṛśram asya ketavo vi raśmayo janāṃ anu
bhrājanto agnayo yathā
taraṇir viśvadarśato jyotiṣkṛd asi sūrya
viśvam ā bhāsi rocanam
pratyaṅ devānāṃ viśaḥ pratyaṅṅ ud eṣi mānuṣān
pratyaṅ viśvaṃ svar dṛśe
yenā pāvaka cakṣasā bhuraṇyantaṃ janāṃ anu
tvaṃ varuṇa paśyasi
vi dyām eṣi rajas pṛthv ahā mimāno aktubhiḥ
paśyañ janmāni sūrya
sapta tvā harito rathe vahanti deva sūrya
śociṣkeśaṃ vicakṣaṇa
ayukta sapta śundhyuvaḥ sūro rathasya naptyaḥ
tābhir yāti svayuktibhiḥ
ud vayaṃ tamasas pari jyotiṣ paśyanta uttaram
devaṃ devatrā sūryam aganma jyotir uttamam
udyann adya mitramaha ārohann uttarāṃ divam
hṛdrogam mama sūrya harimāṇaṃ ca nāśaya
śukeṣu me harimāṇaṃ ropaṇākāsu dadhmasi
atho hāridraveṣu me harimāṇaṃ ni dadhmasi
ud agād ayam ādityo viśvena sahasā saha
dviṣantam mahyaṃ randhayan mo ahaṃ dviṣate radham
abhi tyam meṣam puruhūtam ṛgmiyam indraṃ gīrbhir madatā vasvo arṇavam
yasya dyāvo na vicaranti mānuṣā bhuje maṃhiṣṭham abhi vipram arcata
abhīm avanvan svabhiṣṭim ūtayo 'ntarikṣaprāṃ taviṣībhir āvṛtam
indraṃ dakṣāsa ṛbhavo madacyutaṃ śatakratuṃ javanī sūnṛtāruhat
tvaṃ gotram aṅgirobhyo 'vṛṇor apotātraye śatadureṣu gātuvit
sasena cid vimadāyāvaho vasv ājāv adriṃ vāvasānasya nartayan
tvam apām apidhānāvṛṇor apādhārayaḥ parvate dānumad vasu
vṛtraṃ yad indra śavasāvadhīr ahim ād it sūryaṃ divy ārohayo dṛśe
tvam māyābhir apa māyino 'dhamaḥ svadhābhir ye adhi śuptāv ajuhvata
tvam pipror nṛmaṇaḥ prārujaḥ puraḥ pra ṛjiśvānaṃ dasyuhatyeṣv āvitha
tvaṃ kutsaṃ śuṣṇahatyeṣv āvithārandhayo 'tithigvāya śambaram
mahāntaṃ cid arbudaṃ ni kramīḥ padā sanād eva dasyuhatyāya jajñiṣe
tve viśvā taviṣī sadhryag ghitā tava rādhaḥ somapīthāya harṣate
tava vajraś cikite bāhvor hito vṛścā śatror ava viśvāni vṛṣṇyā
vi jānīhy āryān ye ca dasyavo barhiṣmate randhayā śāsad avratān
śākī bhava yajamānasya coditā viśvet tā te sadhamādeṣu cākana
anuvratāya randhayann apavratān ābhūbhir indraḥ śnathayann anābhuvaḥ
vṛddhasya cid vardhato dyām inakṣata stavāno vamro vi jaghāna saṃdihaḥ
takṣad yat ta uśanā sahasā saho vi rodasī majmanā bādhate śavaḥ
ā tvā vātasya nṛmaṇo manoyuja ā pūryamāṇam avahann abhi śravaḥ
mandiṣṭa yad uśane kāvye sacāṃ indro vaṅkū vaṅkutarādhi tiṣṭhati
ugro yayiṃ nir apaḥ srotasāsṛjad vi śuṣṇasya dṛṃhitā airayat puraḥ
ā smā rathaṃ vṛṣapāṇeṣu tiṣṭhasi śāryātasya prabhṛtā yeṣu mandase
indra yathā sutasomeṣu cākano 'narvāṇaṃ ślokam ā rohase divi
adadā arbhām mahate vacasyave kakṣīvate vṛcayām indra sunvate
menābhavo vṛṣaṇaśvasya sukrato viśvet tā te savaneṣu pravācyā
indro aśrāyi sudhyo nireke pajreṣu stomo duryo na yūpaḥ
aśvayur gavyū rathayur vasūyur indra id rāyaḥ kṣayati prayantā
idaṃ namo vṛṣabhāya svarāje satyaśuṣmāya tavase 'vāci
asminn indra vṛjane sarvavīrāḥ smat sūribhis tava śarman syāma
tyaṃ su meṣam mahayā svarvidaṃ śataṃ yasya subhvaḥ sākam īrate
atyaṃ na vājaṃ havanasyadaṃ ratham endraṃ vavṛtyām avase suvṛktibhiḥ
sa parvato na dharuṇeṣv acyutaḥ sahasramūtis taviṣīṣu vāvṛdhe
indro yad vṛtram avadhīn nadīvṛtam ubjann arṇāṃsi jarhṛṣāṇo andhasā
sa hi dvaro dvariṣu vavra ūdhani candrabudhno madavṛddho manīṣibhiḥ
indraṃ tam ahve svapasyayā dhiyā maṃhiṣṭharātiṃ sa hi paprir andhasaḥ
ā yam pṛṇanti divi sadmabarhiṣaḥ samudraṃ na subhvaḥ svā abhiṣṭayaḥ
taṃ vṛtrahatye anu tasthur ūtayaḥ śuṣmā indram avātā ahrutapsavaḥ
abhi svavṛṣṭim made asya yudhyato raghvīr iva pravaṇe sasrur ūtayaḥ
indro yad vajrī dhṛṣamāṇo andhasā bhinad valasya paridhīṃr iva tritaḥ
parīṃ ghṛṇā carati titviṣe śavo 'po vṛtvī rajaso budhnam āśayat
vṛtrasya yat pravaṇe durgṛbhiśvano nijaghantha hanvor indra tanyatum
hradaṃ na hi tvā nyṛṣanty ūrmayo brahmāṇīndra tava yāni vardhanā
tvaṣṭā cit te yujyaṃ vāvṛdhe śavas tatakṣa vajram abhibhūtyojasam
jaghanvāṃ u haribhiḥ sambhṛtakratav indra vṛtram manuṣe gātuyann apaḥ
ayacchathā bāhvor vajram āyasam adhārayo divy ā sūryaṃ dṛśe
bṛhat svaścandram amavad yad ukthyam akṛṇvata bhiyasā rohaṇaṃ divaḥ
yan mānuṣapradhanā indram ūtayaḥ svar nṛṣāco maruto 'madann anu
dyauś cid asyāmavāṃ aheḥ svanād ayoyavīd bhiyasā vajra indra te
vṛtrasya yad badbadhānasya rodasī made sutasya śavasābhinac chiraḥ
yad in nv indra pṛthivī daśabhujir ahāni viśvā tatananta kṛṣṭayaḥ
atrāha te maghavan viśrutaṃ saho dyām anu śavasā barhaṇā bhuvat
tvam asya pāre rajaso vyomanaḥ svabhūtyojā avase dhṛṣanmanaḥ
cakṛṣe bhūmim pratimānam ojaso 'paḥ svaḥ paribhūr eṣy ā divam
tvam bhuvaḥ pratimānam pṛthivyā ṛṣvavīrasya bṛhataḥ patir bhūḥ
viśvam āprā antarikṣam mahitvā satyam addhā nakir anyas tvāvān
na yasya dyāvāpṛthivī anu vyaco na sindhavo rajaso antam ānaśuḥ
nota svavṛṣṭim made asya yudhyata eko anyac cakṛṣe viśvam ānuṣak
ārcann atra marutaḥ sasminn ājau viśve devāso amadann anu tvā
vṛtrasya yad bhṛṣṭimatā vadhena ni tvam indra praty ānaṃ jaghantha
ny ū ṣu vācam pra mahe bharāmahe gira indrāya sadane vivasvataḥ
nū cid dhi ratnaṃ sasatām ivāvidan na duṣṭutir draviṇodeṣu śasyate
duro aśvasya dura indra gor asi duro yavasya vasuna inas patiḥ
śikṣānaraḥ pradivo akāmakarśanaḥ sakhā sakhibhyas tam idaṃ gṛṇīmasi
śacīva indra purukṛd dyumattama taved idam abhitaś cekite vasu
ataḥ saṃgṛbhyābhibhūta ā bhara mā tvāyato jarituḥ kāmam ūnayīḥ
ebhir dyubhiḥ sumanā ebhir indubhir nirundhāno amatiṃ gobhir aśvinā
indreṇa dasyuṃ darayanta indubhir yutadveṣasaḥ sam iṣā rabhemahi
sam indra rāyā sam iṣā rabhemahi saṃ vājebhiḥ puruścandrair abhidyubhiḥ
saṃ devyā pramatyā vīraśuṣmayā goagrayāśvāvatyā rabhemahi
te tvā madā amadan tāni vṛṣṇyā te somāso vṛtrahatyeṣu satpate
yat kārave daśa vṛtrāṇy aprati barhiṣmate ni sahasrāṇi barhayaḥ
yudhā yudham upa ghed eṣi dhṛṣṇuyā purā puraṃ sam idaṃ haṃsy ojasā
namyā yad indra sakhyā parāvati nibarhayo namuciṃ nāma māyinam
tvaṃ karañjam uta parṇayaṃ vadhīs tejiṣṭhayātithigvasya vartanī
tvaṃ śatā vaṅgṛdasyābhinat puro 'nānudaḥ pariṣūtā ṛjiśvanā
tvam etāñ janarājño dvir daśābandhunā suśravasopajagmuṣaḥ
ṣaṣṭiṃ sahasrā navatiṃ nava śruto ni cakreṇa rathyā duṣpadāvṛṇak
tvam āvitha suśravasaṃ tavotibhis tava trāmabhir indra tūrvayāṇam
tvam asmai kutsam atithigvam āyum mahe rājñe yūne arandhanāyaḥ
ya udṛcīndra devagopāḥ sakhāyas te śivatamā asāma
tvāṃ stoṣāma tvayā suvīrā drāghīya āyuḥ prataraṃ dadhānāḥ
mā no asmin maghavan pṛtsv aṃhasi nahi te antaḥ śavasaḥ parīṇaśe
akrandayo nadyo roruvad vanā kathā na kṣoṇīr bhiyasā sam ārata
arcā śakrāya śākine śacīvate śṛṇvantam indram mahayann abhi ṣṭuhi
yo dhṛṣṇunā śavasā rodasī ubhe vṛṣā vṛṣatvā vṛṣabho nyṛñjate
arcā dive bṛhate śūṣyaṃ vacaḥ svakṣatraṃ yasya dhṛṣato dhṛṣan manaḥ
bṛhacchravā asuro barhaṇā kṛtaḥ puro haribhyāṃ vṛṣabho ratho hi ṣaḥ
tvaṃ divo bṛhataḥ sānu kopayo 'va tmanā dhṛṣatā śambaram bhinat
yan māyino vrandino mandinā dhṛṣac chitāṃ gabhastim aśanim pṛtanyasi
ni yad vṛṇakṣi śvasanasya mūrdhani śuṣṇasya cid vrandino roruvad vanā
prācīnena manasā barhaṇāvatā yad adyā cit kṛṇavaḥ kas tvā pari
tvam āvitha naryaṃ turvaśaṃ yaduṃ tvaṃ turvītiṃ vayyaṃ śatakrato
tvaṃ ratham etaśaṃ kṛtvye dhane tvam puro navatiṃ dambhayo nava
sa ghā rājā satpatiḥ śūśuvaj jano rātahavyaḥ prati yaḥ śāsam invati
ukthā vā yo abhigṛṇāti rādhasā dānur asmā uparā pinvate divaḥ
asamaṃ kṣatram asamā manīṣā pra somapā apasā santu neme
ye ta indra daduṣo vardhayanti mahi kṣatraṃ sthaviraṃ vṛṣṇyaṃ ca
tubhyed ete bahulā adridugdhāś camūṣadaś camasā indrapānāḥ
vy aśnuhi tarpayā kāmam eṣām athā mano vasudeyāya kṛṣva
apām atiṣṭhad dharuṇahvaraṃ tamo 'ntar vṛtrasya jaṭhareṣu parvataḥ
abhīm indro nadyo vavriṇā hitā viśvā anuṣṭhāḥ pravaṇeṣu jighnate
sa śevṛdham adhi dhā dyumnam asme mahi kṣatraṃ janāṣāḷ indra tavyam
rakṣā ca no maghonaḥ pāhi sūrīn rāye ca naḥ svapatyā iṣe dhāḥ
divaś cid asya varimā vi papratha indraṃ na mahnā pṛthivī cana prati
bhīmas tuviṣmāñ carṣaṇibhya ātapaḥ śiśīte vajraṃ tejase na vaṃsagaḥ
so arṇavo na nadyaḥ samudriyaḥ prati gṛbhṇāti viśritā varīmabhiḥ
indraḥ somasya pītaye vṛṣāyate sanāt sa yudhma ojasā panasyate
tvaṃ tam indra parvataṃ na bhojase maho nṛmṇasya dharmaṇām irajyasi
pra vīryeṇa devatāti cekite viśvasmā ugraḥ karmaṇe purohitaḥ
sa id vane namasyubhir vacasyate cāru janeṣu prabruvāṇa indriyam
vṛṣā chandur bhavati haryato vṛṣā kṣemeṇa dhenām maghavā yad invati
sa in mahāni samithāni majmanā kṛṇoti yudhma ojasā janebhyaḥ
adhā cana śrad dadhati tviṣīmata indrāya vajraṃ nighanighnate vadham
sa hi śravasyuḥ sadanāni kṛtrimā kṣmayā vṛdhāna ojasā vināśayan
jyotīṃṣi kṛṇvann avṛkāṇi yajyave 'va sukratuḥ sartavā apaḥ sṛjat
dānāya manaḥ somapāvann astu te 'rvāñcā harī vandanaśrud ā kṛdhi
yamiṣṭhāsaḥ sārathayo ya indra te na tvā ketā ā dabhnuvanti bhūrṇayaḥ
aprakṣitaṃ vasu bibharṣi hastayor aṣāḷhaṃ sahas tanvi śruto dadhe
āvṛtāso 'vatāso na kartṛbhis tanūṣu te kratava indra bhūrayaḥ
eṣa pra pūrvīr ava tasya camriṣo 'tyo na yoṣām ud ayaṃsta bhurvaṇiḥ
dakṣam mahe pāyayate hiraṇyayaṃ ratham āvṛtyā hariyogam ṛbhvasam
taṃ gūrtayo nemanniṣaḥ parīṇasaḥ samudraṃ na saṃcaraṇe saniṣyavaḥ
patiṃ dakṣasya vidathasya nū saho giriṃ na venā adhi roha tejasā
sa turvaṇir mahāṃ areṇu pauṃsye girer bhṛṣṭir na bhrājate tujā śavaḥ
yena śuṣṇam māyinam āyaso made dudhra ābhūṣu rāmayan ni dāmani
devī yadi taviṣī tvāvṛdhotaya indraṃ siṣakty uṣasaṃ na sūryaḥ
yo dhṛṣṇunā śavasā bādhate tama iyarti reṇum bṛhad arhariṣvaṇiḥ
vi yat tiro dharuṇam acyutaṃ rajo 'tiṣṭhipo diva ātāsu barhaṇā
svarmīḷhe yan mada indra harṣyāhan vṛtraṃ nir apām aubjo arṇavam
tvaṃ divo dharuṇaṃ dhiṣa ojasā pṛthivyā indra sadaneṣu māhinaḥ
tvaṃ sutasya made ariṇā apo vi vṛtrasya samayā pāṣyārujaḥ
pra maṃhiṣṭhāya bṛhate bṛhadraye satyaśuṣmāya tavase matim bhare
apām iva pravaṇe yasya durdharaṃ rādho viśvāyu śavase apāvṛtam
adha te viśvam anu hāsad iṣṭaya āpo nimneva savanā haviṣmataḥ
yat parvate na samaśīta haryata indrasya vajraḥ śnathitā hiraṇyayaḥ
asmai bhīmāya namasā sam adhvara uṣo na śubhra ā bharā panīyase
yasya dhāma śravase nāmendriyaṃ jyotir akāri harito nāyase
ime ta indra te vayam puruṣṭuta ye tvārabhya carāmasi prabhūvaso
nahi tvad anyo girvaṇo giraḥ saghat kṣoṇīr iva prati no harya tad vacaḥ
bhūri ta indra vīryaṃ tava smasy asya stotur maghavan kāmam ā pṛṇa
anu te dyaur bṛhatī vīryam mama iyaṃ ca te pṛthivī nema ojase
tvaṃ tam indra parvatam mahām uruṃ vajreṇa vajrin parvaśaś cakartitha
avāsṛjo nivṛtāḥ sartavā apaḥ satrā viśvaṃ dadhiṣe kevalaṃ sahaḥ
nū cit sahojā amṛto ni tundate hotā yad dūto abhavad vivasvataḥ
vi sādhiṣṭhebhiḥ pathibhī rajo mama ā devatātā haviṣā vivāsati
ā svam adma yuvamāno ajaras tṛṣv aviṣyann ataseṣu tiṣṭhati
atyo na pṛṣṭham pruṣitasya rocate divo na sānu stanayann acikradat
krāṇā rudrebhir vasubhiḥ purohito hotā niṣatto rayiṣāḷ amartyaḥ
ratho na vikṣv ṛñjasāna āyuṣu vy ānuṣag vāryā deva ṛṇvati
vi vātajūto ataseṣu tiṣṭhate vṛthā juhūbhiḥ sṛṇyā tuviṣvaṇiḥ
tṛṣu yad agne vanino vṛṣāyase kṛṣṇaṃ ta ema ruśadūrme ajara
tapurjambho vana ā vātacodito yūthe na sāhvāṃ ava vāti vaṃsagaḥ
abhivrajann akṣitam pājasā raja sthātuś caratham bhayate patatriṇaḥ
dadhuṣ ṭvā bhṛgavo mānuṣeṣv ā rayiṃ na cāruṃ suhavaṃ janebhyaḥ
hotāram agne atithiṃ vareṇyam mitraṃ na śevaṃ divyāya janmane
hotāraṃ sapta juhvo yajiṣṭhaṃ yaṃ vāghato vṛṇate adhvareṣu
agniṃ viśveṣām aratiṃ vasūnāṃ saparyāmi prayasā yāmi ratnam
acchidrā sūno sahaso no adya stotṛbhyo mitramahaḥ śarma yaccha
agne gṛṇantam aṃhasa uruṣyorjo napāt pūrbhir āyasībhiḥ
bhavā varūthaṃ gṛṇate vibhāvo bhavā maghavan maghavadbhyaḥ śarma
uruṣyāgne aṃhaso gṛṇantam prātar makṣū dhiyāvasur jagamyāt
vayā id agne agnayas te anye tve viśve amṛtā mādayante
vaiśvānara nābhir asi kṣitīnāṃ sthūṇeva janāṃ upamid yayantha
mūrdhā divo nābhir agniḥ pṛthivyā athābhavad aratī rodasyoḥ
taṃ tvā devāso 'janayanta devaṃ vaiśvānara jyotir id āryāya
ā sūrye na raśmayo dhruvāso vaiśvānare dadhire 'gnā vasūni
yā parvateṣv oṣadhīṣv apsu yā mānuṣeṣv asi tasya rājā
bṛhatī iva sūnave rodasī giro hotā manuṣyo na dakṣaḥ
svarvate satyaśuṣmāya pūrvīr vaiśvānarāya nṛtamāya yahvīḥ
divaś cit te bṛhato jātavedo vaiśvānara pra ririce mahitvam
rājā kṛṣṭīnām asi mānuṣīṇāṃ yudhā devebhyo varivaś cakartha
pra nū mahitvaṃ vṛṣabhasya vocaṃ yam pūravo vṛtrahaṇaṃ sacante
vaiśvānaro dasyum agnir jaghanvāṃ adhūnot kāṣṭhā ava śambaram bhet
vaiśvānaro mahimnā viśvakṛṣṭir bharadvājeṣu yajato vibhāvā
śātavaneye śatinībhir agniḥ puruṇīthe jarate sūnṛtāvān
vahniṃ yaśasaṃ vidathasya ketuṃ suprāvyaṃ dūtaṃ sadyoartham
dvijanmānaṃ rayim iva praśastaṃ rātim bharad bhṛgave mātariśvā
asya śāsur ubhayāsaḥ sacante haviṣmanta uśijo ye ca martāḥ
divaś cit pūrvo ny asādi hotāpṛcchyo viśpatir vikṣu vedhāḥ
taṃ navyasī hṛda ā jāyamānam asmat sukīrtir madhujihvam aśyāḥ
yam ṛtvijo vṛjane mānuṣāsaḥ prayasvanta āyavo jījananta
uśik pāvako vasur mānuṣeṣu vareṇyo hotādhāyi vikṣu
damūnā gṛhapatir dama āṃ agnir bhuvad rayipatī rayīṇām
taṃ tvā vayam patim agne rayīṇām pra śaṃsāmo matibhir gotamāsaḥ
āśuṃ na vājambharam marjayantaḥ prātar makṣū dhiyāvasur jagamyāt
asmā id u pra tavase turāya prayo na harmi stomam māhināya
ṛcīṣamāyādhrigava oham indrāya brahmāṇi rātatamā
asmā id u praya iva pra yaṃsi bharāmy āṅgūṣam bādhe suvṛkti
indrāya hṛdā manasā manīṣā pratnāya patye dhiyo marjayanta
asmā id u tyam upamaṃ svarṣām bharāmy āṅgūṣam āsyena
maṃhiṣṭham acchoktibhir matīnāṃ suvṛktibhiḥ sūriṃ vāvṛdhadhyai
asmā id u stomaṃ saṃ hinomi rathaṃ na taṣṭeva tatsināya
giraś ca girvāhase suvṛktīndrāya viśvaminvam medhirāya
asmā id u saptim iva śravasyendrāyārkaṃ juhvā sam añje
vīraṃ dānaukasaṃ vandadhyai purāṃ gūrtaśravasaṃ darmāṇam
asmā id u tvaṣṭā takṣad vajraṃ svapastamaṃ svaryaṃ raṇāya
vṛtrasya cid vidad yena marma tujann īśānas tujatā kiyedhāḥ
asyed u mātuḥ savaneṣu sadyo mahaḥ pitum papivāñ cārv annā
muṣāyad viṣṇuḥ pacataṃ sahīyān vidhyad varāhaṃ tiro adrim astā
asmā id u gnāś cid devapatnīr indrāyārkam ahihatya ūvuḥ
pari dyāvāpṛthivī jabhra urvī nāsya te mahimānam pari ṣṭaḥ
asyed eva pra ririce mahitvaṃ divas pṛthivyāḥ pary antarikṣāt
svarāḷ indro dama ā viśvagūrtaḥ svarir amatro vavakṣe raṇāya
asyed eva śavasā śuṣantaṃ vi vṛścad vajreṇa vṛtram indraḥ
gā na vrāṇā avanīr amuñcad abhi śravo dāvane sacetāḥ
asyed u tveṣasā ranta sindhavaḥ pari yad vajreṇa sīm ayacchat
īśānakṛd dāśuṣe daśasyan turvītaye gādhaṃ turvaṇiḥ kaḥ
asmā id u pra bharā tūtujāno vṛtrāya vajram īśānaḥ kiyedhāḥ
gor na parva vi radā tiraśceṣyann arṇāṃsy apāṃ caradhyai
asyed u pra brūhi pūrvyāṇi turasya karmāṇi navya ukthaiḥ
yudhe yad iṣṇāna āyudhāny ṛghāyamāṇo niriṇāti śatrūn
asyed u bhiyā girayaś ca dṛḷhā dyāvā ca bhūmā januṣas tujete
upo venasya joguvāna oṇiṃ sadyo bhuvad vīryāya nodhāḥ
asmā id u tyad anu dāyy eṣām eko yad vavne bhūrer īśānaḥ
praitaśaṃ sūrye paspṛdhānaṃ sauvaśvye suṣvim āvad indraḥ
evā te hāriyojanā suvṛktīndra brahmāṇi gotamāso akran
aiṣu viśvapeśasaṃ dhiyaṃ dhāḥ prātar makṣū dhiyāvasur jagamyāt
pra manmahe śavasānāya śūṣam āṅgūṣaṃ girvaṇase aṅgirasvat
suvṛktibhi stuvata ṛgmiyāyārcāmārkaṃ nare viśrutāya
pra vo mahe mahi namo bharadhvam āṅgūṣyaṃ śavasānāya sāma
yenā naḥ pūrve pitaraḥ padajñā arcanto aṅgiraso gā avindan
indrasyāṅgirasāṃ ceṣṭau vidat saramā tanayāya dhāsim
bṛhaspatir bhinad adriṃ vidad gāḥ sam usriyābhir vāvaśanta naraḥ
sa suṣṭubhā sa stubhā sapta vipraiḥ svareṇādriṃ svaryo navagvaiḥ
saraṇyubhiḥ phaligam indra śakra valaṃ raveṇa darayo daśagvaiḥ
gṛṇāno aṅgirobhir dasma vi var uṣasā sūryeṇa gobhir andhaḥ
vi bhūmyā aprathaya indra sānu divo raja uparam astabhāyaḥ
tad u prayakṣatamam asya karma dasmasya cārutamam asti daṃsaḥ
upahvare yad uparā apinvan madhvarṇaso nadyaś catasraḥ
dvitā vi vavre sanajā sanīḷe ayāsya stavamānebhir arkaiḥ
bhago na mene parame vyomann adhārayad rodasī sudaṃsāḥ
sanād divam pari bhūmā virūpe punarbhuvā yuvatī svebhir evaiḥ
kṛṣṇebhir aktoṣā ruśadbhir vapurbhir ā carato anyānyā
sanemi sakhyaṃ svapasyamānaḥ sūnur dādhāra śavasā sudaṃsāḥ
āmāsu cid dadhiṣe pakvam antaḥ payaḥ kṛṣṇāsu ruśad rohiṇīṣu
sanāt sanīḷā avanīr avātā vratā rakṣante amṛtāḥ sahobhiḥ
purū sahasrā janayo na patnīr duvasyanti svasāro ahrayāṇam
sanāyuvo namasā navyo arkair vasūyavo matayo dasma dadruḥ
patiṃ na patnīr uśatīr uśantaṃ spṛśanti tvā śavasāvan manīṣāḥ
sanād eva tava rāyo gabhastau na kṣīyante nopa dasyanti dasma
dyumāṃ asi kratumāṃ indra dhīraḥ śikṣā śacīvas tava naḥ śacībhiḥ
sanāyate gotama indra navyam atakṣad brahma hariyojanāya
sunīthāya naḥ śavasāna nodhāḥ prātar makṣū dhiyāvasur jagamyāt
tvam mahāṃ indra yo ha śuṣmair dyāvā jajñānaḥ pṛthivī ame dhāḥ
yad dha te viśvā girayaś cid abhvā bhiyā dṛḷhāsaḥ kiraṇā naijan
ā yad dharī indra vivratā ver ā te vajraṃ jaritā bāhvor dhāt
yenāviharyatakrato amitrān pura iṣṇāsi puruhūta pūrvīḥ
tvaṃ satya indra dhṛṣṇur etān tvam ṛbhukṣā naryas tvaṃ ṣāṭ
tvaṃ śuṣṇaṃ vṛjane pṛkṣa āṇau yūne kutsāya dyumate sacāhan
tvaṃ ha tyad indra codīḥ sakhā vṛtraṃ yad vajrin vṛṣakarmann ubhnāḥ
yad dha śūra vṛṣamaṇaḥ parācair vi dasyūṃr yonāv akṛto vṛthāṣāṭ
tvaṃ ha tyad indrāriṣaṇyan dṛḷhasya cin martānām ajuṣṭau
vy asmad ā kāṣṭhā arvate var ghaneva vajriñ chnathihy amitrān
tvāṃ ha tyad indrārṇasātau svarmīḷhe nara ājā havante
tava svadhāva iyam ā samarya ūtir vājeṣv atasāyyā bhūt
tvaṃ ha tyad indra sapta yudhyan puro vajrin purukutsāya dardaḥ
barhir na yat sudāse vṛthā varg aṃho rājan varivaḥ pūrave kaḥ
tvaṃ tyāṃ na indra deva citrām iṣam āpo na pīpayaḥ parijman
yayā śūra praty asmabhyaṃ yaṃsi tmanam ūrjaṃ na viśvadha kṣaradhyai
akāri ta indra gotamebhir brahmāṇy oktā namasā haribhyām
supeśasaṃ vājam ā bharā naḥ prātar makṣū dhiyāvasur jagamyāt
vṛṣṇe śardhāya sumakhāya vedhase nodhaḥ suvṛktim pra bharā marudbhyaḥ
apo na dhīro manasā suhastyo giraḥ sam añje vidatheṣv ābhuvaḥ
te jajñire diva ṛṣvāsa ukṣaṇo rudrasya maryā asurā arepasaḥ
pāvakāsaḥ śucayaḥ sūryā iva satvāno na drapsino ghoravarpasaḥ
yuvāno rudrā ajarā abhogghano vavakṣur adhrigāvaḥ parvatā iva
dṛḷhā cid viśvā bhuvanāni pārthivā pra cyāvayanti divyāni majmanā
citrair añjibhir vapuṣe vy añjate vakṣassu rukmāṃ adhi yetire śubhe
aṃseṣv eṣāṃ ni mimṛkṣur ṛṣṭayaḥ sākaṃ jajñire svadhayā divo naraḥ
īśānakṛto dhunayo riśādaso vātān vidyutas taviṣībhir akrata
duhanty ūdhar divyāni dhūtayo bhūmim pinvanti payasā parijrayaḥ
pinvanty apo marutaḥ sudānavaḥ payo ghṛtavad vidatheṣv ābhuvaḥ
atyaṃ na mihe vi nayanti vājinam utsaṃ duhanti stanayantam akṣitam
mahiṣāso māyinaś citrabhānavo girayo na svatavaso raghuṣyadaḥ
mṛgā iva hastinaḥ khādathā vanā yad āruṇīṣu taviṣīr ayugdhvam
siṃhā iva nānadati pracetasaḥ piśā iva supiśo viśvavedasaḥ
kṣapo jinvantaḥ pṛṣatībhir ṛṣṭibhiḥ sam it sabādhaḥ śavasāhimanyavaḥ
rodasī ā vadatā gaṇaśriyo nṛṣācaḥ śūrāḥ śavasāhimanyavaḥ
ā vandhureṣv amatir na darśatā vidyun na tasthau maruto ratheṣu vaḥ
viśvavedaso rayibhiḥ samokasaḥ sammiślāsas taviṣībhir virapśinaḥ
astāra iṣuṃ dadhire gabhastyor anantaśuṣmā vṛṣakhādayo naraḥ
hiraṇyayebhiḥ pavibhiḥ payovṛdha ujjighnanta āpathyo na parvatān
makhā ayāsaḥ svasṛto dhruvacyuto dudhrakṛto maruto bhrājadṛṣṭayaḥ
ghṛṣum pāvakaṃ vaninaṃ vicarṣaṇiṃ rudrasya sūnuṃ havasā gṛṇīmasi
rajasturaṃ tavasam mārutaṃ gaṇam ṛjīṣiṇaṃ vṛṣaṇaṃ saścata śriye
pra nū sa martaḥ śavasā janāṃ ati tasthau va ūtī maruto yam āvata
arvadbhir vājam bharate dhanā nṛbhir āpṛcchyaṃ kratum ā kṣeti puṣyati
carkṛtyam marutaḥ pṛtsu duṣṭaraṃ dyumantaṃ śuṣmam maghavatsu dhattana
dhanaspṛtam ukthyaṃ viśvacarṣaṇiṃ tokam puṣyema tanayaṃ śataṃ himāḥ
nū ṣṭhiram maruto vīravantam ṛtīṣāhaṃ rayim asmāsu dhatta
sahasriṇaṃ śatinaṃ śūśuvāṃsam prātar makṣū dhiyāvasur jagamyāt
paśvā na tāyuṃ guhā catantaṃ namo yujānaṃ namo vahantam
sajoṣā dhīrāḥ padair anu gmann upa tvā sīdan viśve yajatrāḥ
ṛtasya devā anu vratā gur bhuvat pariṣṭir dyaur na bhūma
vardhantīm āpaḥ panvā suśiśvim ṛtasya yonā garbhe sujātam
puṣṭir na raṇvā kṣitir na pṛthvī girir na bhujma kṣodo na śambhu
atyo nājman sargaprataktaḥ sindhur na kṣodaḥ ka īṃ varāte
jāmiḥ sindhūnām bhrāteva svasrām ibhyān na rājā vanāny atti
yad vātajūto vanā vy asthād agnir ha dāti romā pṛthivyāḥ
śvasity apsu haṃso na sīdan kratvā cetiṣṭho viśām uṣarbhut
somo na vedhā ṛtaprajātaḥ paśur na śiśvā vibhur dūrebhāḥ
rayir na citrā sūro na saṃdṛg āyur na prāṇo nityo na sūnuḥ
takvā na bhūrṇir vanā siṣakti payo na dhenuḥ śucir vibhāvā
dādhāra kṣemam oko na raṇvo yavo na pakvo jetā janānām
ṛṣir na stubhvā vikṣu praśasto vājī na prīto vayo dadhāti
durokaśociḥ kratur na nityo jāyeva yonāv araṃ viśvasmai
citro yad abhrāṭ chveto na vikṣu ratho na rukmī tveṣaḥ samatsu
seneva sṛṣṭāmaṃ dadhāty astur na didyut tveṣapratīkā
yamo ha jāto yamo janitvaṃ jāraḥ kanīnām patir janīnām
taṃ vaś carāthā vayaṃ vasatyāstaṃ na gāvo nakṣanta iddham
sindhur na kṣodaḥ pra nīcīr ainon navanta gāvaḥ svar dṛśīke
vaneṣu jāyur marteṣu mitro vṛṇīte śruṣṭiṃ rājevājuryam
kṣemo na sādhuḥ kratur na bhadro bhuvat svādhīr hotā havyavāṭ
haste dadhāno nṛmṇā viśvāny ame devān dhād guhā niṣīdan
vidantīm atra naro dhiyandhā hṛdā yat taṣṭān mantrāṃ aśaṃsan
ajo na kṣāṃ dādhāra pṛthivīṃ tastambha dyām mantrebhiḥ satyaiḥ
priyā padāni paśvo ni pāhi viśvāyur agne guhā guhaṃ gāḥ
ya īṃ ciketa guhā bhavantam ā yaḥ sasāda dhārām ṛtasya
vi ye cṛtanty ṛtā sapanta ād id vasūni pra vavācāsmai
vi yo vīrutsu rodhan mahitvota prajā uta prasūṣv antaḥ
cittir apāṃ dame viśvāyuḥ sadmeva dhīrāḥ sammāya cakruḥ
śrīṇann upa sthād divam bhuraṇyu sthātuś caratham aktūn vy ūrṇot
pari yad eṣām eko viśveṣām bhuvad devo devānām mahitvā
ād it te viśve kratuṃ juṣanta śuṣkād yad deva jīvo janiṣṭhāḥ
bhajanta viśve devatvaṃ nāma ṛtaṃ sapanto amṛtam evaiḥ
ṛtasya preṣā ṛtasya dhītir viśvāyur viśve apāṃsi cakruḥ
yas tubhyaṃ dāśād yo vā te śikṣāt tasmai cikitvān rayiṃ dayasva
hotā niṣatto manor apatye sa cin nv āsām patī rayīṇām
icchanta reto mithas tanūṣu saṃ jānata svair dakṣair amūrāḥ
pitur na putrāḥ kratuṃ juṣanta śroṣan ye asya śāsaṃ turāsaḥ
vi rāya aurṇod duraḥ purukṣuḥ pipeśa nākaṃ stṛbhir damūnāḥ
śukraḥ śuśukvāṃ uṣo na jāraḥ paprā samīcī divo na jyotiḥ
pari prajātaḥ kratvā babhūtha bhuvo devānām pitā putraḥ san
vedhā adṛpto agnir vijānann ūdhar na gonāṃ svādmā pitūnām
jane na śeva āhūryaḥ san madhye niṣatto raṇvo duroṇe
putro na jāto raṇvo duroṇe vājī na prīto viśo vi tārīt
viśo yad ahve nṛbhiḥ sanīḷā agnir devatvā viśvāny aśyāḥ
nakiṣ ṭa etā vratā minanti nṛbhyo yad ebhyaḥ śruṣṭiṃ cakartha
tat tu te daṃso yad ahan samānair nṛbhir yad yukto vive rapāṃsi
uṣo na jāro vibhāvosraḥ saṃjñātarūpaś ciketad asmai
tmanā vahanto duro vy ṛṇvan navanta viśve svar dṛśīke
vanema pūrvīr aryo manīṣā agniḥ suśoko viśvāny aśyāḥ
ā daivyāni vratā cikitvān ā mānuṣasya janasya janma
garbho yo apāṃ garbho vanānāṃ garbhaś ca sthātāṃ garbhaś carathām
adrau cid asmā antar duroṇe viśāṃ na viśvo amṛtaḥ svādhīḥ
sa hi kṣapāvāṃ agnī rayīṇāṃ dāśad yo asmā araṃ sūktaiḥ
etā cikitvo bhūmā ni pāhi devānāṃ janma martāṃś ca vidvān
vardhān yam pūrvīḥ kṣapo virūpā sthātuś ca ratham ṛtapravītam
arādhi hotā svar niṣattaḥ kṛṇvan viśvāny apāṃsi satyā
goṣu praśastiṃ vaneṣu dhiṣe bharanta viśve baliṃ svar ṇaḥ
vi tvā naraḥ purutrā saparyan pitur na jivrer vi vedo bharanta
sādhur na gṛdhnur asteva śūro yāteva bhīmas tveṣaḥ samatsu
upa pra jinvann uśatīr uśantam patiṃ na nityaṃ janayaḥ sanīḷāḥ
svasāraḥ śyāvīm aruṣīm ajuṣrañ citram ucchantīm uṣasaṃ na gāvaḥ
vīḷu cid dṛḷhā pitaro na ukthair adriṃ rujann aṅgiraso raveṇa
cakrur divo bṛhato gātum asme ahaḥ svar vividuḥ ketum usrāḥ
dadhann ṛtaṃ dhanayann asya dhītim ād id aryo didhiṣvo vibhṛtrāḥ
atṛṣyantīr apaso yanty acchā devāñ janma prayasā vardhayantīḥ
mathīd yad īṃ vibhṛto mātariśvā gṛhe-gṛhe śyeto jenyo bhūt
ād īṃ rājñe na sahīyase sacā sann ā dūtyam bhṛgavāṇo vivāya
mahe yat pitra īṃ rasaṃ dive kar ava tsarat pṛśanyaś cikitvān
sṛjad astā dhṛṣatā didyum asmai svāyāṃ devo duhitari tviṣiṃ dhāt
sva ā yas tubhyaṃ dama ā vibhāti namo vā dāśād uśato anu dyūn
vardho agne vayo asya dvibarhā yāsad rāyā sarathaṃ yaṃ junāsi
agniṃ viśvā abhi pṛkṣaḥ sacante samudraṃ na sravataḥ sapta yahvīḥ
na jāmibhir vi cikite vayo no vidā deveṣu pramatiṃ cikitvān
ā yad iṣe nṛpatiṃ teja ānaṭ chuci reto niṣiktaṃ dyaur abhīke
agniḥ śardham anavadyaṃ yuvānaṃ svādhyaṃ janayat sūdayac ca
mano na yo 'dhvanaḥ sadya ety ekaḥ satrā sūro vasva īśe
rājānā mitrāvaruṇā supāṇī goṣu priyam amṛtaṃ rakṣamāṇā
mā no agne sakhyā pitryāṇi pra marṣiṣṭhā abhi viduṣ kaviḥ san
nabho na rūpaṃ jarimā mināti purā tasyā abhiśaster adhīhi
ni kāvyā vedhasaḥ śaśvatas kar haste dadhāno naryā purūṇi
agnir bhuvad rayipatī rayīṇāṃ satrā cakrāṇo amṛtāni viśvā
asme vatsam pari ṣantaṃ na vindann icchanto viśve amṛtā amūrāḥ
śramayuvaḥ padavyo dhiyandhās tasthuḥ pade parame cārv agneḥ
tisro yad agne śaradas tvām ic chuciṃ ghṛtena śucayaḥ saparyān
nāmāni cid dadhire yajñiyāny asūdayanta tanvaḥ sujātāḥ
ā rodasī bṛhatī vevidānāḥ pra rudriyā jabhrire yajñiyāsaḥ
vidan marto nemadhitā cikitvān agnim pade parame tasthivāṃsam
saṃjānānā upa sīdann abhijñu patnīvanto namasyaṃ namasyan
ririkvāṃsas tanvaḥ kṛṇvata svāḥ sakhā sakhyur nimiṣi rakṣamāṇāḥ
triḥ sapta yad guhyāni tve it padāvidan nihitā yajñiyāsaḥ
tebhī rakṣante amṛtaṃ sajoṣāḥ paśūñ ca sthātṝñ carathaṃ ca pāhi
vidvāṃ agne vayunāni kṣitīnāṃ vy ānuṣak churudho jīvase dhāḥ
antarvidvāṃ adhvano devayānān atandro dūto abhavo havirvāṭ
svādhyo diva ā sapta yahvī rāyo duro vy ṛtajñā ajānan
vidad gavyaṃ saramā dṛḷham ūrvaṃ yenā nu kam mānuṣī bhojate viṭ
ā ye viśvā svapatyāni tasthuḥ kṛṇvānāso amṛtatvāya gātum
mahnā mahadbhiḥ pṛthivī vi tasthe mātā putrair aditir dhāyase veḥ
adhi śriyaṃ ni dadhuś cārum asmin divo yad akṣī amṛtā akṛṇvan
adha kṣaranti sindhavo na sṛṣṭāḥ pra nīcīr agne aruṣīr ajānan
rayir na yaḥ pitṛvitto vayodhāḥ supraṇītiś cikituṣo na śāsuḥ
syonaśīr atithir na prīṇāno hoteva sadma vidhato vi tārīt
devo na yaḥ savitā satyamanmā kratvā nipāti vṛjanāni viśvā
purupraśasto amatir na satya ātmeva śevo didhiṣāyyo bhūt
devo na yaḥ pṛthivīṃ viśvadhāyā upakṣeti hitamitro na rājā
puraḥsadaḥ śarmasado na vīrā anavadyā patijuṣṭeva nārī
taṃ tvā naro dama ā nityam iddham agne sacanta kṣitiṣu dhruvāsu
adhi dyumnaṃ ni dadhur bhūry asmin bhavā viśvāyur dharuṇo rayīṇām
vi pṛkṣo agne maghavāno aśyur vi sūrayo dadato viśvam āyuḥ
sanema vājaṃ samitheṣv aryo bhāgaṃ deveṣu śravase dadhānāḥ
ṛtasya hi dhenavo vāvaśānāḥ smadūdhnīḥ pīpayanta dyubhaktāḥ
parāvataḥ sumatim bhikṣamāṇā vi sindhavaḥ samayā sasrur adrim
tve agne sumatim bhikṣamāṇā divi śravo dadhire yajñiyāsaḥ
naktā ca cakrur uṣasā virūpe kṛṣṇaṃ ca varṇam aruṇaṃ ca saṃ dhuḥ
yān rāye martān suṣūdo agne te syāma maghavāno vayaṃ ca
chāyeva viśvam bhuvanaṃ sisakṣy āpaprivān rodasī antarikṣam
arvadbhir agne arvato nṛbhir nṝn vīrair vīrān vanuyāmā tvotāḥ
īśānāsaḥ pitṛvittasya rāyo vi sūrayaḥ śatahimā no aśyuḥ
etā te agna ucathāni vedho juṣṭāni santu manase hṛde ca
śakema rāyaḥ sudhuro yamaṃ te 'dhi śravo devabhaktaṃ dadhānāḥ
upaprayanto adhvaram mantraṃ vocemāgnaye
āre asme ca śṛṇvate
yaḥ snīhitīṣu pūrvyaḥ saṃjagmānāsu kṛṣṭiṣu
arakṣad dāśuṣe gayam
uta bruvantu jantava ud agnir vṛtrahājani
dhanañjayo raṇe-raṇe
yasya dūto asi kṣaye veṣi havyāni vītaye
dasmat kṛṇoṣy adhvaram
tam it suhavyam aṅgiraḥ sudevaṃ sahaso yaho
janā āhuḥ subarhiṣam
ā ca vahāsi tāṃ iha devāṃ upa praśastaye
havyā suścandra vītaye
na yor upabdir aśvyaḥ śṛṇve rathasya kac cana
yad agne yāsi dūtyam
tvoto vājy ahrayo 'bhi pūrvasmād aparaḥ
pra dāśvāṃ agne asthāt
uta dyumat suvīryam bṛhad agne vivāsasi
devebhyo deva dāśuṣe
juṣasva saprathastamaṃ vaco devapsarastamam
havyā juhvāna āsani
athā te aṅgirastamāgne vedhastama priyam
vocema brahma sānasi
kas te jāmir janānām agne ko dāśvadhvaraḥ
ko ha kasminn asi śritaḥ
tvaṃ jāmir janānām agne mitro asi priyaḥ
sakhā sakhibhya īḍyaḥ
yajā no mitrāvaruṇā yajā devāṃ ṛtam bṛhat
agne yakṣi svaṃ damam
kā ta upetir manaso varāya bhuvad agne śantamā kā manīṣā
ko vā yajñaiḥ pari dakṣaṃ ta āpa kena vā te manasā dāśema
ehy agna iha hotā ni ṣīdādabdhaḥ su puraetā bhavā naḥ
avatāṃ tvā rodasī viśvaminve yajā mahe saumanasāya devān
pra su viśvān rakṣaso dhakṣy agne bhavā yajñānām abhiśastipāvā
athā vaha somapatiṃ haribhyām ātithyam asmai cakṛmā sudāvne
prajāvatā vacasā vahnir āsā ca huve ni ca satsīha devaiḥ
veṣi hotram uta potraṃ yajatra bodhi prayantar janitar vasūnām
yathā viprasya manuṣo havirbhir devāṃ ayajaḥ kavibhiḥ kaviḥ san
evā hotaḥ satyatara tvam adyāgne mandrayā juhvā yajasva
kathā dāśemāgnaye kāsmai devajuṣṭocyate bhāmine gīḥ
yo martyeṣv amṛta ṛtāvā hotā yajiṣṭha it kṛṇoti devān
yo adhvareṣu śantama ṛtāvā hotā tam ū namobhir ā kṛṇudhvam
agnir yad ver martāya devān sa cā bodhāti manasā yajāti
sa hi kratuḥ sa maryaḥ sa sādhur mitro na bhūd adbhutasya rathīḥ
tam medheṣu prathamaṃ devayantīr viśa upa bruvate dasmam ārīḥ
sa no nṛṇāṃ nṛtamo riśādā agnir giro 'vasā vetu dhītim
tanā ca ye maghavānaḥ śaviṣṭhā vājaprasūtā iṣayanta manma
evāgnir gotamebhir ṛtāvā viprebhir astoṣṭa jātavedāḥ
sa eṣu dyumnam pīpayat sa vājaṃ sa puṣṭiṃ yāti joṣam ā cikitvān
abhi tvā gotamā girā jātavedo vicarṣaṇe
dyumnair abhi pra ṇonumaḥ
tam u tvā gotamo girā rāyaskāmo duvasyati
dyumnair abhi pra ṇonumaḥ
tam u tvā vājasātamam aṅgirasvad dhavāmahe
dyumnair abhi pra ṇonumaḥ
tam u tvā vṛtrahantamaṃ yo dasyūṃr avadhūnuṣe
dyumnair abhi pra ṇonumaḥ
avocāma rahūgaṇā agnaye madhumad vacaḥ
dyumnair abhi pra ṇonumaḥ
hiraṇyakeśo rajaso visāre 'hir dhunir vāta iva dhrajīmān
śucibhrājā uṣaso navedā yaśasvatīr apasyuvo na satyāḥ
ā te suparṇā aminantaṃ evaiḥ kṛṣṇo nonāva vṛṣabho yadīdam
śivābhir na smayamānābhir āgāt patanti miha stanayanty abhrā
yad īm ṛtasya payasā piyāno nayann ṛtasya pathibhī rajiṣṭhaiḥ
aryamā mitro varuṇaḥ parijmā tvacam pṛñcanty uparasya yonau
agne vājasya gomata īśānaḥ sahaso yaho
asme dhehi jātavedo mahi śravaḥ
sa idhāno vasuṣ kavir agnir īḷenyo girā
revad asmabhyam purvaṇīka dīdihi
kṣapo rājann uta tmanāgne vastor utoṣasaḥ
sa tigmajambha rakṣaso daha prati
avā no agna ūtibhir gāyatrasya prabharmaṇi
viśvāsu dhīṣu vandya
ā no agne rayim bhara satrāsāhaṃ vareṇyam
viśvāsu pṛtsu duṣṭaram
ā no agne sucetunā rayiṃ viśvāyupoṣasam
mārḍīkaṃ dhehi jīvase
pra pūtās tigmaśociṣe vāco gotamāgnaye
bharasva sumnayur giraḥ
yo no agne 'bhidāsaty anti dūre padīṣṭa saḥ
asmākam id vṛdhe bhava
sahasrākṣo vicarṣaṇir agnī rakṣāṃsi sedhati
hotā gṛṇīta ukthyaḥ
itthā hi soma in made brahmā cakāra vardhanam
śaviṣṭha vajrinn ojasā pṛthivyā niḥ śaśā ahim arcann anu svarājyam
sa tvāmadad vṛṣā madaḥ somaḥ śyenābhṛtaḥ sutaḥ
yenā vṛtraṃ nir adbhyo jaghantha vajrinn ojasārcann anu svarājyam
prehy abhīhi dhṛṣṇuhi na te vajro ni yaṃsate
indra nṛmṇaṃ hi te śavo hano vṛtraṃ jayā apo 'rcann anu svarājyam
nir indra bhūmyā adhi vṛtraṃ jaghantha nir divaḥ
sṛjā marutvatīr ava jīvadhanyā imā apo 'rcann anu svarājyam
indro vṛtrasya dodhataḥ sānuṃ vajreṇa hīḷitaḥ
abhikramyāva jighnate 'paḥ sarmāya codayann arcann anu svarājyam
adhi sānau ni jighnate vajreṇa śataparvaṇā
mandāna indro andhasaḥ sakhibhyo gātum icchaty arcann anu svarājyam
indra tubhyam id adrivo 'nuttaṃ vajrin vīryam
yad dha tyam māyinam mṛgaṃ tam u tvam māyayāvadhīr arcann anu svarājyam
vi te vajrāso asthiran navatiṃ nāvyā anu
mahat ta indra vīryam bāhvos te balaṃ hitam arcann anu svarājyam
sahasraṃ sākam arcata pari ṣṭobhata viṃśatiḥ
śatainam anv anonavur indrāya brahmodyatam arcann anu svarājyam
indro vṛtrasya taviṣīṃ nir ahan sahasā sahaḥ
mahat tad asya pauṃsyaṃ vṛtraṃ jaghanvāṃ asṛjad arcann anu svarājyam
ime cit tava manyave vepete bhiyasā mahī
yad indra vajrinn ojasā vṛtram marutvāṃ avadhīr arcann anu svarājyam
na vepasā na tanyatendraṃ vṛtro vi bībhayat
abhy enaṃ vajra āyasaḥ sahasrabhṛṣṭir āyatārcann anu svarājyam
yad vṛtraṃ tava cāśaniṃ vajreṇa samayodhayaḥ
ahim indra jighāṃsato divi te badbadhe śavo 'rcann anu svarājyam
abhiṣṭane te adrivo yat sthā jagac ca rejate
tvaṣṭā cit tava manyava indra vevijyate bhiyārcann anu svarājyam
nahi nu yād adhīmasīndraṃ ko vīryā paraḥ
tasmin nṛmṇam uta kratuṃ devā ojāṃsi saṃ dadhur arcann anu svarājyam
yām atharvā manuṣ pitā dadhyaṅ dhiyam atnata
tasmin brahmāṇi pūrvathendra ukthā sam agmatārcann anu svarājyam
indro madāya vāvṛdhe śavase vṛtrahā nṛbhiḥ
tam in mahatsv ājiṣūtem arbhe havāmahe sa vājeṣu pra no 'viṣat
asi hi vīra senyo 'si bhūri parādadiḥ
asi dabhrasya cid vṛdho yajamānāya śikṣasi sunvate bhūri te vasu
yad udīrata ājayo dhṛṣṇave dhīyate dhanā
yukṣvā madacyutā harī kaṃ hanaḥ kaṃ vasau dadho 'smāṃ indra vasau dadhaḥ
kratvā mahāṃ anuṣvadham bhīma ā vāvṛdhe śavaḥ
śriya ṛṣva upākayor ni śiprī harivān dadhe hastayor vajram āyasam
ā paprau pārthivaṃ rajo badbadhe rocanā divi
na tvāvāṃ indra kaś cana na jāto na janiṣyate 'ti viśvaṃ vavakṣitha
yo aryo martabhojanam parādadāti dāśuṣe
indro asmabhyaṃ śikṣatu vi bhajā bhūri te vasu bhakṣīya tava rādhasaḥ
made-made hi no dadir yūthā gavām ṛjukratuḥ
saṃ gṛbhāya purū śatobhayāhastyā vasu śiśīhi rāya ā bhara
mādayasva sute sacā śavase śūra rādhase
vidmā hi tvā purūvasum upa kāmān sasṛjmahe 'thā no 'vitā bhava
ete ta indra jantavo viśvam puṣyanti vāryam
antar hi khyo janānām aryo vedo adāśuṣāṃ teṣāṃ no veda ā bhara
upo ṣu śṛṇuhī giro maghavan mātathā iva
yadā naḥ sūnṛtāvataḥ kara ād arthayāsa id yojā nv indra te harī
akṣann amīmadanta hy ava priyā adhūṣata
astoṣata svabhānavo viprā naviṣṭhayā matī yojā nv indra te harī
susaṃdṛśaṃ tvā vayam maghavan vandiṣīmahi
pra nūnam pūrṇavandhura stuto yāhi vaśāṃ anu yojā nv indra te harī
sa ghā taṃ vṛṣaṇaṃ ratham adhi tiṣṭhāti govidam
yaḥ pātraṃ hāriyojanam pūrṇam indra ciketati yojā nv indra te harī
yuktas te astu dakṣiṇa uta savyaḥ śatakrato
tena jāyām upa priyām mandāno yāhy andhaso yojā nv indra te harī
yunajmi te brahmaṇā keśinā harī upa pra yāhi dadhiṣe gabhastyoḥ
ut tvā sutāso rabhasā amandiṣuḥ pūṣaṇvān vajrin sam u patnyāmadaḥ
aśvāvati prathamo goṣu gacchati suprāvīr indra martyas tavotibhiḥ
tam it pṛṇakṣi vasunā bhavīyasā sindhum āpo yathābhito vicetasaḥ
āpo na devīr upa yanti hotriyam avaḥ paśyanti vitataṃ yathā rajaḥ
prācair devāsaḥ pra ṇayanti devayum brahmapriyaṃ joṣayante varā iva
adhi dvayor adadhā ukthyaṃ vaco yatasrucā mithunā yā saparyataḥ
asaṃyatto vrate te kṣeti puṣyati bhadrā śaktir yajamānāya sunvate
ād aṅgirāḥ prathamaṃ dadhire vaya iddhāgnayaḥ śamyā ye sukṛtyayā
sarvam paṇeḥ sam avindanta bhojanam aśvāvantaṃ gomantam ā paśuṃ naraḥ
yajñair atharvā prathamaḥ pathas tate tataḥ sūryo vratapā vena ājani
ā gā ājad uśanā kāvyaḥ sacā yamasya jātam amṛtaṃ yajāmahe
barhir vā yat svapatyāya vṛjyate 'rko vā ślokam āghoṣate divi
grāvā yatra vadati kārur ukthyas tasyed indro abhipitveṣu raṇyati
asāvi soma indra te śaviṣṭha dhṛṣṇav ā gahi
ā tvā pṛṇaktv indriyaṃ rajaḥ sūryo na raśmibhiḥ
indram id dharī vahato 'pratidhṛṣṭaśavasam
ṛṣīṇāṃ ca stutīr upa yajñaṃ ca mānuṣāṇām
ā tiṣṭha vṛtrahan rathaṃ yuktā te brahmaṇā harī
arvācīnaṃ su te mano grāvā kṛṇotu vagnunā
imam indra sutam piba jyeṣṭham amartyam madam
śukrasya tvābhy akṣaran dhārā ṛtasya sādane
indrāya nūnam arcatokthāni ca bravītana
sutā amatsur indavo jyeṣṭhaṃ namasyatā sahaḥ
nakiṣ ṭvad rathītaro harī yad indra yacchase
nakiṣ ṭvānu majmanā nakiḥ svaśva ānaśe
ya eka id vidayate vasu martāya dāśuṣe
īśāno apratiṣkuta indro aṅga
kadā martam arādhasam padā kṣumpam iva sphurat
kadā naḥ śuśravad gira indro aṅga
yaś cid dhi tvā bahubhya ā sutāvāṃ āvivāsati
ugraṃ tat patyate śava indro aṅga
svādor itthā viṣūvato madhvaḥ pibanti gauryaḥ
yā indreṇa sayāvarīr vṛṣṇā madanti śobhase vasvīr anu svarājyam
tā asya pṛśanāyuvaḥ somaṃ śrīṇanti pṛśnayaḥ
priyā indrasya dhenavo vajraṃ hinvanti sāyakaṃ vasvīr anu svarājyam
tā asya namasā sahaḥ saparyanti pracetasaḥ
vratāny asya saścire purūṇi pūrvacittaye vasvīr anu svarājyam
indro dadhīco asthabhir vṛtrāṇy apratiṣkutaḥ
jaghāna navatīr nava
icchann aśvasya yac chiraḥ parvateṣv apaśritam
tad vidac charyaṇāvati
atrāha gor amanvata nāma tvaṣṭur apīcyam
itthā candramaso gṛhe
ko adya yuṅkte dhuri gā ṛtasya śimīvato bhāmino durhṛṇāyūn
āsanniṣūn hṛtsvaso mayobhūn ya eṣām bhṛtyām ṛṇadhat sa jīvāt
ka īṣate tujyate ko bibhāya ko maṃsate santam indraṃ ko anti
kas tokāya ka ibhāyota rāye 'dhi bravat tanve ko janāya
ko agnim īṭṭe haviṣā ghṛtena srucā yajātā ṛtubhir dhruvebhiḥ
kasmai devā ā vahān āśu homa ko maṃsate vītihotraḥ sudevaḥ
tvam aṅga pra śaṃsiṣo devaḥ śaviṣṭha martyam
na tvad anyo maghavann asti marḍitendra bravīmi te vacaḥ
mā te rādhāṃsi mā ta ūtayo vaso 'smān kadā canā dabhan
viśvā ca na upamimīhi mānuṣa vasūni carṣaṇibhya ā
pra ye śumbhante janayo na saptayo yāman rudrasya sūnavaḥ sudaṃsasaḥ
rodasī hi marutaś cakrire vṛdhe madanti vīrā vidatheṣu ghṛṣvayaḥ
ta ukṣitāso mahimānam āśata divi rudrāso adhi cakrire sadaḥ
arcanto arkaṃ janayanta indriyam adhi śriyo dadhire pṛśnimātaraḥ
gomātaro yac chubhayante añjibhis tanūṣu śubhrā dadhire virukmataḥ
bādhante viśvam abhimātinam apa vartmāny eṣām anu rīyate ghṛtam
vi ye bhrājante sumakhāsa ṛṣṭibhiḥ pracyāvayanto acyutā cid ojasā
manojuvo yan maruto ratheṣv ā vṛṣavrātāsaḥ pṛṣatīr ayugdhvam
pra yad ratheṣu pṛṣatīr ayugdhvaṃ vāje adrim maruto raṃhayantaḥ
utāruṣasya vi ṣyanti dhārāś carmevodabhir vy undanti bhūma
ā vo vahantu saptayo raghuṣyado raghupatvānaḥ pra jigāta bāhubhiḥ
sīdatā barhir uru vaḥ sadas kṛtam mādayadhvam maruto madhvo andhasaḥ
te 'vardhanta svatavaso mahitvanā nākaṃ tasthur uru cakrire sadaḥ
viṣṇur yad dhāvad vṛṣaṇam madacyutaṃ vayo na sīdann adhi barhiṣi priye
śūrā ived yuyudhayo na jagmayaḥ śravasyavo na pṛtanāsu yetire
bhayante viśvā bhuvanā marudbhyo rājāna iva tveṣasaṃdṛśo naraḥ
tvaṣṭā yad vajraṃ sukṛtaṃ hiraṇyayaṃ sahasrabhṛṣṭiṃ svapā avartayat
dhatta indro nary apāṃsi kartave 'han vṛtraṃ nir apām aubjad arṇavam
ūrdhvaṃ nunudre 'vataṃ ta ojasā dādṛhāṇaṃ cid bibhidur vi parvatam
dhamanto vāṇam marutaḥ sudānavo made somasya raṇyāni cakrire
jihmaṃ nunudre 'vataṃ tayā diśāsiñcann utsaṃ gotamāya tṛṣṇaje
ā gacchantīm avasā citrabhānavaḥ kāmaṃ viprasya tarpayanta dhāmabhiḥ
yā vaḥ śarma śaśamānāya santi tridhātūni dāśuṣe yacchatādhi
asmabhyaṃ tāni maruto vi yanta rayiṃ no dhatta vṛṣaṇaḥ suvīram
maruto yasya hi kṣaye pāthā divo vimahasaḥ
sa sugopātamo janaḥ
yajñair vā yajñavāhaso viprasya vā matīnām
marutaḥ śṛṇutā havam
uta vā yasya vājino 'nu vipram atakṣata
sa gantā gomati vraje
asya vīrasya barhiṣi sutaḥ somo diviṣṭiṣu
uktham madaś ca śasyate
asya śroṣantv ā bhuvo viśvā yaś carṣaṇīr abhi
sūraṃ cit sasruṣīr iṣaḥ
pūrvībhir hi dadāśima śaradbhir maruto vayam
avobhiś carṣaṇīnām
subhagaḥ sa prayajyavo maruto astu martyaḥ
yasya prayāṃsi parṣatha
śaśamānasya vā naraḥ svedasya satyaśavasaḥ
vidā kāmasya venataḥ
yūyaṃ tat satyaśavasa āviṣ karta mahitvanā
vidhyatā vidyutā rakṣaḥ
gūhatā guhyaṃ tamo vi yāta viśvam atriṇam
jyotiṣ kartā yad uśmasi
pratvakṣasaḥ pratavaso virapśino 'nānatā avithurā ṛjīṣiṇaḥ
juṣṭatamāso nṛtamāso añjibhir vy ānajre ke cid usrā iva stṛbhiḥ
upahvareṣu yad acidhvaṃ yayiṃ vaya iva marutaḥ kena cit pathā
ścotanti kośā upa vo ratheṣv ā ghṛtam ukṣatā madhuvarṇam arcate
praiṣām ajmeṣu vithureva rejate bhūmir yāmeṣu yad dha yuñjate śubhe
te krīḷayo dhunayo bhrājadṛṣṭayaḥ svayam mahitvam panayanta dhūtayaḥ
sa hi svasṛt pṛṣadaśvo yuvā gaṇo 'yā īśānas taviṣībhir āvṛtaḥ
asi satya ṛṇayāvānedyo 'syā dhiyaḥ prāvitāthā vṛṣā gaṇaḥ
pituḥ pratnasya janmanā vadāmasi somasya jihvā pra jigāti cakṣasā
yad īm indraṃ śamy ṛkvāṇa āśatād in nāmāni yajñiyāni dadhire
śriyase kam bhānubhiḥ sam mimikṣire te raśmibhis ta ṛkvabhiḥ sukhādayaḥ
te vāśīmanta iṣmiṇo abhīravo vidre priyasya mārutasya dhāmnaḥ
ā vidyunmadbhir marutaḥ svarkai rathebhir yāta ṛṣṭimadbhir aśvaparṇaiḥ
ā varṣiṣṭhayā na iṣā vayo na paptatā sumāyāḥ
te 'ruṇebhir varam ā piśaṅgaiḥ śubhe kaṃ yānti rathatūrbhir aśvaiḥ
rukmo na citraḥ svadhitīvān pavyā rathasya jaṅghananta bhūma
śriye kaṃ vo adhi tanūṣu vāśīr medhā vanā na kṛṇavanta ūrdhvā
yuṣmabhyaṃ kam marutaḥ sujātās tuvidyumnāso dhanayante adrim
ahāni gṛdhrāḥ pary ā va āgur imāṃ dhiyaṃ vārkāryāṃ ca devīm
brahma kṛṇvanto gotamāso arkair ūrdhvaṃ nunudra utsadhim pibadhyai
etat tyan na yojanam aceti sasvar ha yan maruto gotamo vaḥ
paśyan hiraṇyacakrān ayodaṃṣṭrān vidhāvato varāhūn
eṣā syā vo maruto 'nubhartrī prati ṣṭobhati vāghato na vāṇī
astobhayad vṛthāsām anu svadhāṃ gabhastyoḥ
ā no bhadrāḥ kratavo yantu viśvato 'dabdhāso aparītāsa udbhidaḥ
devā no yathā sadam id vṛdhe asann aprāyuvo rakṣitāro dive-dive
devānām bhadrā sumatir ṛjūyatāṃ devānāṃ rātir abhi no ni vartatām
devānāṃ sakhyam upa sedimā vayaṃ devā na āyuḥ pra tirantu jīvase
tān pūrvayā nividā hūmahe vayam bhagam mitram aditiṃ dakṣam asridham
aryamaṇaṃ varuṇaṃ somam aśvinā sarasvatī naḥ subhagā mayas karat
tan no vāto mayobhu vātu bheṣajaṃ tan mātā pṛthivī tat pitā dyauḥ
tad grāvāṇaḥ somasuto mayobhuvas tad aśvinā śṛṇutaṃ dhiṣṇyā yuvam
tam īśānaṃ jagatas tasthuṣas patiṃ dhiyañjinvam avase hūmahe vayam
pūṣā no yathā vedasām asad vṛdhe rakṣitā pāyur adabdhaḥ svastaye
svasti na indro vṛddhaśravāḥ svasti naḥ pūṣā viśvavedāḥ
svasti nas tārkṣyo ariṣṭanemiḥ svasti no bṛhaspatir dadhātu
pṛṣadaśvā marutaḥ pṛśnimātaraḥ śubhaṃyāvāno vidatheṣu jagmayaḥ
agnijihvā manavaḥ sūracakṣaso viśve no devā avasā gamann iha
bhadraṃ karṇebhiḥ śṛṇuyāma devā bhadram paśyemākṣabhir yajatrāḥ
sthirair aṅgais tuṣṭuvāṃsas tanūbhir vy aśema devahitaṃ yad āyuḥ
śatam in nu śarado anti devā yatrā naś cakrā jarasaṃ tanūnām
putrāso yatra pitaro bhavanti mā no madhyā rīriṣatāyur gantoḥ
aditir dyaur aditir antarikṣam aditir mātā sa pitā sa putraḥ
viśve devā aditiḥ pañca janā aditir jātam aditir janitvam
ṛjunītī no varuṇo mitro nayatu vidvān
aryamā devaiḥ sajoṣāḥ
te hi vasvo vasavānās te apramūrā mahobhiḥ
vratā rakṣante viśvāhā
te asmabhyaṃ śarma yaṃsann amṛtā martyebhyaḥ
bādhamānā apa dviṣaḥ
vi naḥ pathaḥ suvitāya ciyantv indro marutaḥ
pūṣā bhago vandyāsaḥ
uta no dhiyo goagrāḥ pūṣan viṣṇav evayāvaḥ
kartā naḥ svastimataḥ
madhu vātā ṛtāyate madhu kṣaranti sindhavaḥ
mādhvīr naḥ santv oṣadhīḥ
madhu naktam utoṣaso madhumat pārthivaṃ rajaḥ
madhu dyaur astu naḥ pitā
madhumān no vanaspatir madhumāṃ astu sūryaḥ
mādhvīr gāvo bhavantu naḥ
śaṃ no mitraḥ śaṃ varuṇaḥ śaṃ no bhavatv aryamā
śaṃ na indro bṛhaspatiḥ śaṃ no viṣṇur urukramaḥ
tvaṃ soma pra cikito manīṣā tvaṃ rajiṣṭham anu neṣi panthām
tava praṇītī pitaro na indo deveṣu ratnam abhajanta dhīrāḥ
tvaṃ soma kratubhiḥ sukratur bhūs tvaṃ dakṣaiḥ sudakṣo viśvavedāḥ
tvaṃ vṛṣā vṛṣatvebhir mahitvā dyumnebhir dyumny abhavo nṛcakṣāḥ
rājño nu te varuṇasya vratāni bṛhad gabhīraṃ tava soma dhāma
śuciṣ ṭvam asi priyo na mitro dakṣāyyo aryamevāsi soma
yā te dhāmāni divi yā pṛthivyāṃ yā parvateṣv oṣadhīṣv apsu
tebhir no viśvaiḥ sumanā aheḷan rājan soma prati havyā gṛbhāya
tvaṃ somāsi satpatis tvaṃ rājota vṛtrahā
tvam bhadro asi kratuḥ
tvaṃ ca soma no vaśo jīvātuṃ na marāmahe
priyastotro vanaspatiḥ
tvaṃ soma mahe bhagaṃ tvaṃ yūna ṛtāyate
dakṣaṃ dadhāsi jīvase
tvaṃ naḥ soma viśvato rakṣā rājann aghāyataḥ
na riṣyet tvāvataḥ sakhā
soma yās te mayobhuva ūtayaḥ santi dāśuṣe
tābhir no 'vitā bhava
imaṃ yajñam idaṃ vaco jujuṣāṇa upāgahi
soma tvaṃ no vṛdhe bhava
soma gīrbhiṣ ṭvā vayaṃ vardhayāmo vacovidaḥ
sumṛḷīko na ā viśa
gayasphāno amīvahā vasuvit puṣṭivardhanaḥ
sumitraḥ soma no bhava
soma rārandhi no hṛdi gāvo na yavaseṣv ā
marya iva sva okye
yaḥ soma sakhye tava rāraṇad deva martyaḥ
taṃ dakṣaḥ sacate kaviḥ
uruṣyā ṇo abhiśasteḥ soma ni pāhy aṃhasaḥ
sakhā suśeva edhi naḥ
ā pyāyasva sam etu te viśvataḥ soma vṛṣṇyam
bhavā vājasya saṃgathe
ā pyāyasva madintama soma viśvebhir aṃśubhiḥ
bhavā naḥ suśravastamaḥ sakhā vṛdhe
saṃ te payāṃsi sam u yantu vājāḥ saṃ vṛṣṇyāny abhimātiṣāhaḥ
āpyāyamāno amṛtāya soma divi śravāṃsy uttamāni dhiṣva
yā te dhāmāni haviṣā yajanti tā te viśvā paribhūr astu yajñam
gayasphānaḥ prataraṇaḥ suvīro 'vīrahā pra carā soma duryān
somo dhenuṃ somo arvantam āśuṃ somo vīraṃ karmaṇyaṃ dadāti
sādanyaṃ vidathyaṃ sabheyam pitṛśravaṇaṃ yo dadāśad asmai
aṣāḷhaṃ yutsu pṛtanāsu papriṃ svarṣām apsāṃ vṛjanasya gopām
bhareṣujāṃ sukṣitiṃ suśravasaṃ jayantaṃ tvām anu madema soma
tvam imā oṣadhīḥ soma viśvās tvam apo ajanayas tvaṃ gāḥ
tvam ā tatanthorv antarikṣaṃ tvaṃ jyotiṣā vi tamo vavartha
devena no manasā deva soma rāyo bhāgaṃ sahasāvann abhi yudhya
mā tvā tanad īśiṣe vīryasyobhayebhyaḥ pra cikitsā gaviṣṭau
etā u tyā uṣasaḥ ketum akrata pūrve ardhe rajaso bhānum añjate
niṣkṛṇvānā āyudhānīva dhṛṣṇavaḥ prati gāvo 'ruṣīr yanti mātaraḥ
ud apaptann aruṇā bhānavo vṛthā svāyujo aruṣīr gā ayukṣata
akrann uṣāso vayunāni pūrvathā ruśantam bhānum aruṣīr aśiśrayuḥ
arcanti nārīr apaso na viṣṭibhiḥ samānena yojanenā parāvataḥ
iṣaṃ vahantīḥ sukṛte sudānave viśved aha yajamānāya sunvate
adhi peśāṃsi vapate nṛtūr ivāporṇute vakṣa usreva barjaham
jyotir viśvasmai bhuvanāya kṛṇvatī gāvo na vrajaṃ vy uṣā āvar tamaḥ
praty arcī ruśad asyā adarśi vi tiṣṭhate bādhate kṛṣṇam abhvam
svaruṃ na peśo vidatheṣv añjañ citraṃ divo duhitā bhānum aśret
atāriṣma tamasas pāram asyoṣā ucchantī vayunā kṛṇoti
śriye chando na smayate vibhātī supratīkā saumanasāyājīgaḥ
bhāsvatī netrī sūnṛtānāṃ diva stave duhitā gotamebhiḥ
prajāvato nṛvato aśvabudhyān uṣo goagrāṃ upa māsi vājān
uṣas tam aśyāṃ yaśasaṃ suvīraṃ dāsapravargaṃ rayim aśvabudhyam
sudaṃsasā śravasā yā vibhāsi vājaprasūtā subhage bṛhantam
viśvāni devī bhuvanābhicakṣyā pratīcī cakṣur urviyā vi bhāti
viśvaṃ jīvaṃ carase bodhayantī viśvasya vācam avidan manāyoḥ
punaḥ-punar jāyamānā purāṇī samānaṃ varṇam abhi śumbhamānā
śvaghnīva kṛtnur vija āminānā martasya devī jarayanty āyuḥ
vyūrṇvatī divo antāṃ abodhy apa svasāraṃ sanutar yuyoti
praminatī manuṣyā yugāni yoṣā jārasya cakṣasā vi bhāti
paśūn na citrā subhagā prathānā sindhur na kṣoda urviyā vy aśvait
aminatī daivyāni vratāni sūryasya ceti raśmibhir dṛśānā
uṣas tac citram ā bharāsmabhyaṃ vājinīvati
yena tokaṃ ca tanayaṃ ca dhāmahe
uṣo adyeha gomaty aśvāvati vibhāvari
revad asme vy uccha sūnṛtāvati
yukṣvā hi vājinīvaty aśvāṃ adyāruṇāṃ uṣaḥ
athā no viśvā saubhagāny ā vaha
aśvinā vartir asmad ā gomad dasrā hiraṇyavat
arvāg rathaṃ samanasā ni yacchatam
yāv itthā ślokam ā divo jyotir janāya cakrathuḥ
ā na ūrjaṃ vahatam aśvinā yuvam
eha devā mayobhuvā dasrā hiraṇyavartanī
uṣarbudho vahantu somapītaye
agnīṣomāv imaṃ su me śṛṇutaṃ vṛṣaṇā havam
prati sūktāni haryatam bhavataṃ dāśuṣe mayaḥ
agnīṣomā yo adya vām idaṃ vacaḥ saparyati
tasmai dhattaṃ suvīryaṃ gavām poṣaṃ svaśvyam
agnīṣomā ya āhutiṃ yo vāṃ dāśād dhaviṣkṛtim
sa prajayā suvīryaṃ viśvam āyur vy aśnavat
agnīṣomā ceti tad vīryaṃ vāṃ yad amuṣṇītam avasam paṇiṃ gāḥ
avātiratam bṛsayasya śeṣo 'vindataṃ jyotir ekam bahubhyaḥ
yuvam etāni divi rocanāny agniś ca soma sakratū adhattam
yuvaṃ sindhūṃr abhiśaster avadyād agnīṣomāv amuñcataṃ gṛbhītān
ānyaṃ divo mātariśvā jabhārāmathnād anyam pari śyeno adreḥ
agnīṣomā brahmaṇā vāvṛdhānoruṃ yajñāya cakrathur u lokam
agnīṣomā haviṣaḥ prasthitasya vītaṃ haryataṃ vṛṣaṇā juṣethām
suśarmāṇā svavasā hi bhūtam athā dhattaṃ yajamānāya śaṃ yoḥ
yo agnīṣomā haviṣā saparyād devadrīcā manasā yo ghṛtena
tasya vrataṃ rakṣatam pātam aṃhaso viśe janāya mahi śarma yacchatam
agnīṣomā savedasā sahūtī vanataṃ giraḥ
saṃ devatrā babhūvathuḥ
agnīṣomāv anena vāṃ yo vāṃ ghṛtena dāśati
tasmai dīdayatam bṛhat
agnīṣomāv imāni no yuvaṃ havyā jujoṣatam
ā yātam upa naḥ sacā
agnīṣomā pipṛtam arvato na ā pyāyantām usriyā havyasūdaḥ
asme balāni maghavatsu dhattaṃ kṛṇutaṃ no adhvaraṃ śruṣṭimantam
imaṃ stomam arhate jātavedase ratham iva sam mahemā manīṣayā
bhadrā hi naḥ pramatir asya saṃsady agne sakhye mā riṣāmā vayaṃ tava
yasmai tvam āyajase sa sādhaty anarvā kṣeti dadhate suvīryam
sa tūtāva nainam aśnoty aṃhatir agne sakhye mā riṣāmā vayaṃ tava
śakema tvā samidhaṃ sādhayā dhiyas tve devā havir adanty āhutam
tvam ādityāṃ ā vaha tān hy uśmasy agne sakhye mā riṣāmā vayaṃ tava
bharāmedhmaṃ kṛṇavāmā havīṃṣi te citayantaḥ parvaṇā-parvaṇā vayam
jīvātave prataraṃ sādhayā dhiyo 'gne sakhye mā riṣāmā vayaṃ tava
viśāṃ gopā asya caranti jantavo dvipac ca yad uta catuṣpad aktubhiḥ
citraḥ praketa uṣaso mahāṃ asy agne sakhye mā riṣāmā vayaṃ tava
tvam adhvaryur uta hotāsi pūrvyaḥ praśāstā potā januṣā purohitaḥ
viśvā vidvāṃ ārtvijyā dhīra puṣyasy agne sakhye mā riṣāmā vayaṃ tava
yo viśvataḥ supratīkaḥ sadṛṅṅ asi dūre cit san taḷid ivāti rocase
rātryāś cid andho ati deva paśyasy agne sakhye mā riṣāmā vayaṃ tava
pūrvo devā bhavatu sunvato ratho 'smākaṃ śaṃso abhy astu dūḍhyaḥ
tad ā jānītota puṣyatā vaco 'gne sakhye mā riṣāmā vayaṃ tava
vadhair duḥśaṃsāṃ apa dūḍhyo jahi dūre vā ye anti vā ke cid atriṇaḥ
athā yajñāya gṛṇate sugaṃ kṛdhy agne sakhye mā riṣāmā vayaṃ tava
yad ayukthā aruṣā rohitā rathe vātajūtā vṛṣabhasyeva te ravaḥ
ād invasi vanino dhūmaketunāgne sakhye mā riṣāmā vayaṃ tava
adha svanād uta bibhyuḥ patatriṇo drapsā yat te yavasādo vy asthiran
sugaṃ tat te tāvakebhyo rathebhyo 'gne sakhye mā riṣāmā vayaṃ tava
ayam mitrasya varuṇasya dhāyase 'vayātām marutāṃ heḷo adbhutaḥ
mṛḷā su no bhūtv eṣām manaḥ punar agne sakhye mā riṣāmā vayaṃ tava
devo devānām asi mitro adbhuto vasur vasūnām asi cārur adhvare
śarman syāma tava saprathastame 'gne sakhye mā riṣāmā vayaṃ tava
tat te bhadraṃ yat samiddhaḥ sve dame somāhuto jarase mṛḷayattamaḥ
dadhāsi ratnaṃ draviṇaṃ ca dāśuṣe 'gne sakhye mā riṣāmā vayaṃ tava
yasmai tvaṃ sudraviṇo dadāśo 'nāgāstvam adite sarvatātā
yam bhadreṇa śavasā codayāsi prajāvatā rādhasā te syāma
sa tvam agne saubhagatvasya vidvān asmākam āyuḥ pra tireha deva
tan no mitro varuṇo māmahantām aditiḥ sindhuḥ pṛthivī uta dyauḥ
dve virūpe carataḥ svarthe anyānyā vatsam upa dhāpayete
harir anyasyām bhavati svadhāvāñ chukro anyasyāṃ dadṛśe suvarcāḥ
daśemaṃ tvaṣṭur janayanta garbham atandrāso yuvatayo vibhṛtram
tigmānīkaṃ svayaśasaṃ janeṣu virocamānam pari ṣīṃ nayanti
trīṇi jānā pari bhūṣanty asya samudra ekaṃ divy ekam apsu
pūrvām anu pra diśam pārthivānām ṛtūn praśāsad vi dadhāv anuṣṭhu
ka imaṃ vo niṇyam ā ciketa vatso mātṝr janayata svadhābhiḥ
bahvīnāṃ garbho apasām upasthān mahān kavir niś carati svadhāvān
āviṣṭyo vardhate cārur āsu jihmānām ūrdhvaḥ svayaśā upasthe
ubhe tvaṣṭur bibhyatur jāyamānāt pratīcī siṃham prati joṣayete
ubhe bhadre joṣayete na mene gāvo na vāśrā upa tasthur evaiḥ
sa dakṣāṇāṃ dakṣapatir babhūvāñjanti yaṃ dakṣiṇato havirbhiḥ
ud yaṃyamīti saviteva bāhū ubhe sicau yatate bhīma ṛñjan
uc chukram atkam ajate simasmān navā mātṛbhyo vasanā jahāti
tveṣaṃ rūpaṃ kṛṇuta uttaraṃ yat sampṛñcānaḥ sadane gobhir adbhiḥ
kavir budhnam pari marmṛjyate dhīḥ sā devatātā samitir babhūva
uru te jrayaḥ pary eti budhnaṃ virocamānam mahiṣasya dhāma
viśvebhir agne svayaśobhir iddho 'dabdhebhiḥ pāyubhiḥ pāhy asmān
dhanvan srotaḥ kṛṇute gātum ūrmiṃ śukrair ūrmibhir abhi nakṣati kṣām
viśvā sanāni jaṭhareṣu dhatte 'ntar navāsu carati prasūṣu
evā no agne samidhā vṛdhāno revat pāvaka śravase vi bhāhi
tan no mitro varuṇo māmahantām aditiḥ sindhuḥ pṛthivī uta dyauḥ
sa pratnathā sahasā jāyamānaḥ sadyaḥ kāvyāni baḷ adhatta viśvā
āpaś ca mitraṃ dhiṣaṇā ca sādhan devā agniṃ dhārayan draviṇodām
sa pūrvayā nividā kavyatāyor imāḥ prajā ajanayan manūnām
vivasvatā cakṣasā dyām apaś ca devā agniṃ dhārayan draviṇodām
tam īḷata prathamaṃ yajñasādhaṃ viśa ārīr āhutam ṛñjasānam
ūrjaḥ putram bharataṃ sṛpradānuṃ devā agniṃ dhārayan draviṇodām
sa mātariśvā puruvārapuṣṭir vidad gātuṃ tanayāya svarvit
viśāṃ gopā janitā rodasyor devā agniṃ dhārayan draviṇodām
naktoṣāsā varṇam āmemyāne dhāpayete śiśum ekaṃ samīcī
dyāvākṣāmā rukmo antar vi bhāti devā agniṃ dhārayan draviṇodām
rāyo budhnaḥ saṃgamano vasūnāṃ yajñasya ketur manmasādhano veḥ
amṛtatvaṃ rakṣamāṇāsa enaṃ devā agniṃ dhārayan draviṇodām
nū ca purā ca sadanaṃ rayīṇāṃ jātasya ca jāyamānasya ca kṣām
sataś ca gopām bhavataś ca bhūrer devā agniṃ dhārayan draviṇodām
draviṇodā draviṇasas turasya draviṇodāḥ sanarasya pra yaṃsat
draviṇodā vīravatīm iṣaṃ no draviṇodā rāsate dīrgham āyuḥ
evā no agne samidhā vṛdhāno revat pāvaka śravase vi bhāhi
tan no mitro varuṇo māmahantām aditiḥ sindhuḥ pṛthivī uta dyauḥ
apa naḥ śośucad agham agne śuśugdhy ā rayim
apa naḥ śośucad agham
sukṣetriyā sugātuyā vasūyā ca yajāmahe
apa naḥ śośucad agham
pra yad bhandiṣṭha eṣām prāsmākāsaś ca sūrayaḥ
apa naḥ śośucad agham
pra yat te agne sūrayo jāyemahi pra te vayam
apa naḥ śośucad agham
pra yad agneḥ sahasvato viśvato yanti bhānavaḥ
apa naḥ śośucad agham
tvaṃ hi viśvatomukha viśvataḥ paribhūr asi
apa naḥ śośucad agham
dviṣo no viśvatomukhāti nāveva pāraya
apa naḥ śośucad agham
sa naḥ sindhum iva nāvayāti parṣā svastaye
apa naḥ śośucad agham
vaiśvānarasya sumatau syāma rājā hi kam bhuvanānām abhiśrīḥ
ito jāto viśvam idaṃ vi caṣṭe vaiśvānaro yatate sūryeṇa
pṛṣṭo divi pṛṣṭo agniḥ pṛthivyām pṛṣṭo viśvā oṣadhīr ā viveśa
vaiśvānaraḥ sahasā pṛṣṭo agniḥ sa no divā sa riṣaḥ pātu naktam
vaiśvānara tava tat satyam astv asmān rāyo maghavānaḥ sacantām
tan no mitro varuṇo māmahantām aditiḥ sindhuḥ pṛthivī uta dyauḥ
jātavedase sunavāma somam arātīyato ni dahāti vedaḥ
sa naḥ parṣad ati durgāṇi viśvā nāveva sindhuṃ duritāty agniḥ
sa yo vṛṣā vṛṣṇyebhiḥ samokā maho divaḥ pṛthivyāś ca samrāṭ
satīnasatvā havyo bhareṣu marutvān no bhavatv indra ūtī
yasyānāptaḥ sūryasyeva yāmo bhare-bhare vṛtrahā śuṣmo asti
vṛṣantamaḥ sakhibhiḥ svebhir evair marutvān no bhavatv indra ūtī
divo na yasya retaso dughānāḥ panthāso yanti śavasāparītāḥ
taraddveṣāḥ sāsahiḥ pauṃsyebhir marutvān no bhavatv indra ūtī
so aṅgirobhir aṅgirastamo bhūd vṛṣā vṛṣabhiḥ sakhibhiḥ sakhā san
ṛgmibhir ṛgmī gātubhir jyeṣṭho marutvān no bhavatv indra ūtī
sa sūnubhir na rudrebhir ṛbhvā nṛṣāhye sāsahvāṃ amitrān
sanīḷebhiḥ śravasyāni tūrvan marutvān no bhavatv indra ūtī
sa manyumīḥ samadanasya kartāsmākebhir nṛbhiḥ sūryaṃ sanat
asminn ahan satpatiḥ puruhūto marutvān no bhavatv indra ūtī
tam ūtayo raṇayañ chūrasātau taṃ kṣemasya kṣitayaḥ kṛṇvata trām
sa viśvasya karuṇasyeśa eko marutvān no bhavatv indra ūtī
tam apsanta śavasa utsaveṣu naro naram avase taṃ dhanāya
so andhe cit tamasi jyotir vidan marutvān no bhavatv indra ūtī
sa savyena yamati vrādhataś cit sa dakṣiṇe saṃgṛbhītā kṛtāni
sa kīriṇā cit sanitā dhanāni marutvān no bhavatv indra ūtī
sa grāmebhiḥ sanitā sa rathebhir vide viśvābhiḥ kṛṣṭibhir nv adya
sa pauṃsyebhir abhibhūr aśastīr marutvān no bhavatv indra ūtī
sa jāmibhir yat samajāti mīḷhe 'jāmibhir vā puruhūta evaiḥ
apāṃ tokasya tanayasya jeṣe marutvān no bhavatv indra ūtī
sa vajrabhṛd dasyuhā bhīma ugraḥ sahasracetāḥ śatanītha ṛbhvā
camrīṣo na śavasā pāñcajanyo marutvān no bhavatv indra ūtī
tasya vajraḥ krandati smat svarṣā divo na tveṣo ravathaḥ śimīvān
taṃ sacante sanayas taṃ dhanāni marutvān no bhavatv indra ūtī
yasyājasraṃ śavasā mānam uktham paribhujad rodasī viśvataḥ sīm
sa pāriṣat kratubhir mandasāno marutvān no bhavatv indra ūtī
na yasya devā devatā na martā āpaś cana śavaso antam āpuḥ
sa prarikvā tvakṣasā kṣmo divaś ca marutvān no bhavatv indra ūtī
rohic chyāvā sumadaṃśur lalāmīr dyukṣā rāya ṛjrāśvasya
vṛṣaṇvantam bibhratī dhūrṣu ratham mandrā ciketa nāhuṣīṣu vikṣu
etat tyat ta indra vṛṣṇa ukthaṃ vārṣāgirā abhi gṛṇanti rādhaḥ
ṛjrāśvaḥ praṣṭibhir ambarīṣaḥ sahadevo bhayamānaḥ surādhāḥ
dasyūñ chimyūṃś ca puruhūta evair hatvā pṛthivyāṃ śarvā ni barhīt
sanat kṣetraṃ sakhibhiḥ śvitnyebhiḥ sanat sūryaṃ sanad apaḥ suvajraḥ
viśvāhendro adhivaktā no astv aparihvṛtāḥ sanuyāma vājam
tan no mitro varuṇo māmahantām aditiḥ sindhuḥ pṛthivī uta dyauḥ
pra mandine pitumad arcatā vaco yaḥ kṛṣṇagarbhā nirahann ṛjiśvanā
avasyavo vṛṣaṇaṃ vajradakṣiṇam marutvantaṃ sakhyāya havāmahe
yo vyaṃsaṃ jāhṛṣāṇena manyunā yaḥ śambaraṃ yo ahan piprum avratam
indro yaḥ śuṣṇam aśuṣaṃ ny āvṛṇaṅ marutvantaṃ sakhyāya havāmahe
yasya dyāvāpṛthivī pauṃsyam mahad yasya vrate varuṇo yasya sūryaḥ
yasyendrasya sindhavaḥ saścati vratam marutvantaṃ sakhyāya havāmahe
yo aśvānāṃ yo gavāṃ gopatir vaśī ya āritaḥ karmaṇi-karmaṇi sthiraḥ
vīḷoś cid indro yo asunvato vadho marutvantaṃ sakhyāya havāmahe
yo viśvasya jagataḥ prāṇatas patir yo brahmaṇe prathamo gā avindat
indro yo dasyūṃr adharāṃ avātiran marutvantaṃ sakhyāya havāmahe
yaḥ śūrebhir havyo yaś ca bhīrubhir yo dhāvadbhir hūyate yaś ca jigyubhiḥ
indraṃ yaṃ viśvā bhuvanābhi saṃdadhur marutvantaṃ sakhyāya havāmahe
rudrāṇām eti pradiśā vicakṣaṇo rudrebhir yoṣā tanute pṛthu jrayaḥ
indram manīṣā abhy arcati śrutam marutvantaṃ sakhyāya havāmahe
yad vā marutvaḥ parame sadhasthe yad vāvame vṛjane mādayāse
ata ā yāhy adhvaraṃ no acchā tvāyā haviś cakṛmā satyarādhaḥ
tvāyendra somaṃ suṣumā sudakṣa tvāyā haviś cakṛmā brahmavāhaḥ
adhā niyutvaḥ sagaṇo marudbhir asmin yajñe barhiṣi mādayasva
mādayasva haribhir ye ta indra vi ṣyasva śipre vi sṛjasva dhene
ā tvā suśipra harayo vahantūśan havyāni prati no juṣasva
marutstotrasya vṛjanasya gopā vayam indreṇa sanuyāma vājam
tan no mitro varuṇo māmahantām aditiḥ sindhuḥ pṛthivī uta dyauḥ
imāṃ te dhiyam pra bhare maho mahīm asya stotre dhiṣaṇā yat ta ānaje
tam utsave ca prasave ca sāsahim indraṃ devāsaḥ śavasāmadann anu
asya śravo nadyaḥ sapta bibhrati dyāvākṣāmā pṛthivī darśataṃ vapuḥ
asme sūryācandramasābhicakṣe śraddhe kam indra carato vitarturam
taṃ smā ratham maghavan prāva sātaye jaitraṃ yaṃ te anumadāma saṃgame
ājā na indra manasā puruṣṭuta tvāyadbhyo maghavañ charma yaccha naḥ
vayaṃ jayema tvayā yujā vṛtam asmākam aṃśam ud avā bhare-bhare
asmabhyam indra varivaḥ sugaṃ kṛdhi pra śatrūṇām maghavan vṛṣṇyā ruja
nānā hi tvā havamānā janā ime dhanānāṃ dhartar avasā vipanyavaḥ
asmākaṃ smā ratham ā tiṣṭha sātaye jaitraṃ hīndra nibhṛtam manas tava
gojitā bāhū amitakratuḥ simaḥ karman-karmañ chatamūtiḥ khajaṅkaraḥ
akalpa indraḥ pratimānam ojasāthā janā vi hvayante siṣāsavaḥ
ut te śatān maghavann uc ca bhūyasa ut sahasrād ririce kṛṣṭiṣu śravaḥ
amātraṃ tvā dhiṣaṇā titviṣe mahy adhā vṛtrāṇi jighnase purandara
triviṣṭidhātu pratimānam ojasas tisro bhūmīr nṛpate trīṇi rocanā
atīdaṃ viśvam bhuvanaṃ vavakṣithāśatrur indra januṣā sanād asi
tvāṃ deveṣu prathamaṃ havāmahe tvam babhūtha pṛtanāsu sāsahiḥ
semaṃ naḥ kārum upamanyum udbhidam indraḥ kṛṇotu prasave ratham puraḥ
tvaṃ jigetha na dhanā rurodhithārbheṣv ājā maghavan mahatsu ca
tvām ugram avase saṃ śiśīmasy athā na indra havaneṣu codaya
viśvāhendro adhivaktā no astv aparihvṛtāḥ sanuyāma vājam
tan no mitro varuṇo māmahantām aditiḥ sindhuḥ pṛthivī uta dyauḥ
tat ta indriyam paramam parācair adhārayanta kavayaḥ puredam
kṣamedam anyad divy anyad asya sam ī pṛcyate samaneva ketuḥ
sa dhārayat pṛthivīm paprathac ca vajreṇa hatvā nir apaḥ sasarja
ahann ahim abhinad rauhiṇaṃ vy ahan vyaṃsam maghavā śacībhiḥ
sa jātūbharmā śraddadhāna ojaḥ puro vibhindann acarad vi dāsīḥ
vidvān vajrin dasyave hetim asyāryaṃ saho vardhayā dyumnam indra
tad ūcuṣe mānuṣemā yugāni kīrtenyam maghavā nāma bibhrat
upaprayan dasyuhatyāya vajrī yad dha sūnuḥ śravase nāma dadhe
tad asyedam paśyatā bhūri puṣṭaṃ śrad indrasya dhattana vīryāya
sa gā avindat so avindad aśvān sa oṣadhīḥ so apaḥ sa vanāni
bhūrikarmaṇe vṛṣabhāya vṛṣṇe satyaśuṣmāya sunavāma somam
ya ādṛtyā paripanthīva śūro 'yajvano vibhajann eti vedaḥ
tad indra preva vīryaṃ cakartha yat sasantaṃ vajreṇābodhayo 'him
anu tvā patnīr hṛṣitaṃ vayaś ca viśve devāso amadann anu tvā
śuṣṇam pipruṃ kuyavaṃ vṛtram indra yadāvadhīr vi puraḥ śambarasya
tan no mitro varuṇo māmahantām aditiḥ sindhuḥ pṛthivī uta dyauḥ
yoniṣ ṭa indra niṣade akāri tam ā ni ṣīda svāno nārvā
vimucyā vayo 'vasāyāśvān doṣā vastor vahīyasaḥ prapitve
o tye nara indram ūtaye gur nū cit tān sadyo adhvano jagamyāt
devāso manyuṃ dāsasya ścamnan te na ā vakṣan suvitāya varṇam
ava tmanā bharate ketavedā ava tmanā bharate phenam udan
kṣīreṇa snātaḥ kuyavasya yoṣe hate te syātām pravaṇe śiphāyāḥ
yuyopa nābhir uparasyāyoḥ pra pūrvābhis tirate rāṣṭi śūraḥ
añjasī kuliśī vīrapatnī payo hinvānā udabhir bharante
prati yat syā nīthādarśi dasyor oko nācchā sadanaṃ jānatī gāt
adha smā no maghavañ carkṛtād in mā no magheva niṣṣapī parā dāḥ
sa tvaṃ na indra sūrye so apsv anāgāstva ā bhaja jīvaśaṃse
māntarām bhujam ā rīriṣo naḥ śraddhitaṃ te mahata indriyāya
adhā manye śrat te asmā adhāyi vṛṣā codasva mahate dhanāya
mā no akṛte puruhūta yonāv indra kṣudhyadbhyo vaya āsutiṃ dāḥ
mā no vadhīr indra mā parā dā mā naḥ priyā bhojanāni pra moṣīḥ
āṇḍā mā no maghavañ chakra nir bhen mā naḥ pātrā bhet sahajānuṣāṇi
arvāṅ ehi somakāmaṃ tvāhur ayaṃ sutas tasya pibā madāya
uruvyacā jaṭhara ā vṛṣasva piteva naḥ śṛṇuhi hūyamānaḥ
candramā apsv antar ā suparṇo dhāvate divi
na vo hiraṇyanemayaḥ padaṃ vindanti vidyuto vittam me asya rodasī
artham id vā u arthina ā jāyā yuvate patim
tuñjāte vṛṣṇyam payaḥ paridāya rasaṃ duhe vittam me asya rodasī
mo ṣu devā adaḥ svar ava pādi divas pari
mā somyasya śambhuvaḥ śūne bhūma kadā cana vittam me asya rodasī
yajñam pṛcchāmy avamaṃ sa tad dūto vi vocati
kva ṛtam pūrvyaṃ gataṃ kas tad bibharti nūtano vittam me asya rodasī
amī ye devā sthana triṣv ā rocane divaḥ
kad va ṛtaṃ kad anṛtaṃ kva pratnā va āhutir vittam me asya rodasī
kad va ṛtasya dharṇasi kad varuṇasya cakṣaṇam
kad aryamṇo mahas pathāti krāmema dūḍhyo vittam me asya rodasī
ahaṃ so asmi yaḥ purā sute vadāmi kāni cit
tam mā vyanty ādhyo vṛko na tṛṣṇajam mṛgaṃ vittam me asya rodasī
sam mā tapanty abhitaḥ sapatnīr iva parśavaḥ
mūṣo na śiśnā vy adanti mādhya stotāraṃ te śatakrato vittam me asya rodasī
amī ye sapta raśmayas tatrā me nābhir ātatā
tritas tad vedāptyaḥ sa jāmitvāya rebhati vittam me asya rodasī
amī ye pañcokṣaṇo madhye tasthur maho divaḥ
devatrā nu pravācyaṃ sadhrīcīnā ni vāvṛtur vittam me asya rodasī
suparṇā eta āsate madhya ārodhane divaḥ
te sedhanti patho vṛkaṃ tarantaṃ yahvatīr apo vittam me asya rodasī
navyaṃ tad ukthyaṃ hitaṃ devāsaḥ supravācanam
ṛtam arṣanti sindhavaḥ satyaṃ tātāna sūryo vittam me asya rodasī
agne tava tyad ukthyaṃ deveṣv asty āpyam
sa naḥ satto manuṣvad ā devān yakṣi viduṣṭaro vittam me asya rodasī
satto hotā manuṣvad ā devāṃ acchā viduṣṭaraḥ
agnir havyā suṣūdati devo deveṣu medhiro vittam me asya rodasī
brahmā kṛṇoti varuṇo gātuvidaṃ tam īmahe
vy ūrṇoti hṛdā matiṃ navyo jāyatām ṛtaṃ vittam me asya rodasī
asau yaḥ panthā ādityo divi pravācyaṃ kṛtaḥ
na sa devā atikrame tam martāso na paśyatha vittam me asya rodasī
tritaḥ kūpe 'vahito devān havata ūtaye
tac chuśrāva bṛhaspatiḥ kṛṇvann aṃhūraṇād uru vittam me asya rodasī
aruṇo mā sakṛd vṛkaḥ pathā yantaṃ dadarśa hi
uj jihīte nicāyyā taṣṭeva pṛṣṭyāmayī vittam me asya rodasī
enāṅgūṣeṇa vayam indravanto 'bhi ṣyāma vṛjane sarvavīrāḥ
tan no mitro varuṇo māmahantām aditiḥ sindhuḥ pṛthivī uta dyauḥ
indram mitraṃ varuṇam agnim ūtaye mārutaṃ śardho aditiṃ havāmahe
rathaṃ na durgād vasavaḥ sudānavo viśvasmān no aṃhaso niṣ pipartana
ta ādityā ā gatā sarvatātaye bhūta devā vṛtratūryeṣu śambhuvaḥ
rathaṃ na durgād vasavaḥ sudānavo viśvasmān no aṃhaso niṣ pipartana
avantu naḥ pitaraḥ supravācanā uta devī devaputre ṛtāvṛdhā
rathaṃ na durgād vasavaḥ sudānavo viśvasmān no aṃhaso niṣ pipartana
narāśaṃsaṃ vājinaṃ vājayann iha kṣayadvīram pūṣaṇaṃ sumnair īmahe
rathaṃ na durgād vasavaḥ sudānavo viśvasmān no aṃhaso niṣ pipartana
bṛhaspate sadam in naḥ sugaṃ kṛdhi śaṃ yor yat te manurhitaṃ tad īmahe
rathaṃ na durgād vasavaḥ sudānavo viśvasmān no aṃhaso niṣ pipartana
indraṃ kutso vṛtrahaṇaṃ śacīpatiṃ kāṭe nibāḷha ṛṣir ahvad ūtaye
rathaṃ na durgād vasavaḥ sudānavo viśvasmān no aṃhaso niṣ pipartana
devair no devy aditir ni pātu devas trātā trāyatām aprayucchan
tan no mitro varuṇo māmahantām aditiḥ sindhuḥ pṛthivī uta dyauḥ
yajño devānām praty eti sumnam ādityāso bhavatā mṛḷayantaḥ
ā vo 'rvācī sumatir vavṛtyād aṃhoś cid yā varivovittarāsat
upa no devā avasā gamantv aṅgirasāṃ sāmabhi stūyamānāḥ
indra indriyair maruto marudbhir ādityair no aditiḥ śarma yaṃsat
tan na indras tad varuṇas tad agnis tad aryamā tat savitā cano dhāt
tan no mitro varuṇo māmahantām aditiḥ sindhuḥ pṛthivī uta dyauḥ
ya indrāgnī citratamo ratho vām abhi viśvāni bhuvanāni caṣṭe
tenā yātaṃ sarathaṃ tasthivāṃsāthā somasya pibataṃ sutasya
yāvad idam bhuvanaṃ viśvam asty uruvyacā varimatā gabhīram
tāvāṃ ayam pātave somo astv aram indrāgnī manase yuvabhyām
cakrāthe hi sadhryaṅ nāma bhadraṃ sadhrīcīnā vṛtrahaṇā uta sthaḥ
tāv indrāgnī sadhryañcā niṣadyā vṛṣṇaḥ somasya vṛṣaṇā vṛṣethām
samiddheṣv agniṣv ānajānā yatasrucā barhir u tistirāṇā
tīvraiḥ somaiḥ pariṣiktebhir arvāg endrāgnī saumanasāya yātam
yānīndrāgnī cakrathur vīryāṇi yāni rūpāṇy uta vṛṣṇyāni
yā vām pratnāni sakhyā śivāni tebhiḥ somasya pibataṃ sutasya
yad abravam prathamaṃ vāṃ vṛṇāno 'yaṃ somo asurair no vihavyaḥ
tāṃ satyāṃ śraddhām abhy ā hi yātam athā somasya pibataṃ sutasya
yad indrāgnī madathaḥ sve duroṇe yad brahmaṇi rājani vā yajatrā
ataḥ pari vṛṣaṇāv ā hi yātam athā somasya pibataṃ sutasya
yad indrāgnī yaduṣu turvaśeṣu yad druhyuṣv anuṣu pūruṣu sthaḥ
ataḥ pari vṛṣaṇāv ā hi yātam athā somasya pibataṃ sutasya
yad indrāgnī avamasyām pṛthivyām madhyamasyām paramasyām uta sthaḥ
ataḥ pari vṛṣaṇāv ā hi yātam athā somasya pibataṃ sutasya
yad indrāgnī paramasyām pṛthivyām madhyamasyām avamasyām uta sthaḥ
ataḥ pari vṛṣaṇāv ā hi yātam athā somasya pibataṃ sutasya
yad indrāgnī divi ṣṭho yat pṛthivyāṃ yat parvateṣv oṣadhīṣv apsu
ataḥ pari vṛṣaṇāv ā hi yātam athā somasya pibataṃ sutasya
yad indrāgnī uditā sūryasya madhye divaḥ svadhayā mādayethe
ataḥ pari vṛṣaṇāv ā hi yātam athā somasya pibataṃ sutasya
evendrāgnī papivāṃsā sutasya viśvāsmabhyaṃ saṃ jayataṃ dhanāni
tan no mitro varuṇo māmahantām aditiḥ sindhuḥ pṛthivī uta dyauḥ
vi hy akhyam manasā vasya icchann indrāgnī jñāsa uta vā sajātān
nānyā yuvat pramatir asti mahyaṃ sa vāṃ dhiyaṃ vājayantīm atakṣam
aśravaṃ hi bhūridāvattarā vāṃ vijāmātur uta vā ghā syālāt
athā somasya prayatī yuvabhyām indrāgnī stomaṃ janayāmi navyam
mā cchedma raśmīṃr iti nādhamānāḥ pitṝṇāṃ śaktīr anuyacchamānāḥ
indrāgnibhyāṃ kaṃ vṛṣaṇo madanti tā hy adrī dhiṣaṇāyā upasthe
yuvābhyāṃ devī dhiṣaṇā madāyendrāgnī somam uśatī sunoti
tāv aśvinā bhadrahastā supāṇī ā dhāvatam madhunā pṛṅktam apsu
yuvām indrāgnī vasuno vibhāge tavastamā śuśrava vṛtrahatye
tāv āsadyā barhiṣi yajñe asmin pra carṣaṇī mādayethāṃ sutasya
pra carṣaṇibhyaḥ pṛtanāhaveṣu pra pṛthivyā riricāthe divaś ca
pra sindhubhyaḥ pra giribhyo mahitvā prendrāgnī viśvā bhuvanāty anyā
ā bharataṃ śikṣataṃ vajrabāhū asmāṃ indrāgnī avataṃ śacībhiḥ
ime nu te raśmayaḥ sūryasya yebhiḥ sapitvam pitaro na āsan
purandarā śikṣataṃ vajrahastāsmāṃ indrāgnī avatam bhareṣu
tan no mitro varuṇo māmahantām aditiḥ sindhuḥ pṛthivī uta dyauḥ
tatam me apas tad u tāyate punaḥ svādiṣṭhā dhītir ucathāya śasyate
ayaṃ samudra iha viśvadevyaḥ svāhākṛtasya sam u tṛpṇuta ṛbhavaḥ
ābhogayam pra yad icchanta aitanāpākāḥ prāñco mama ke cid āpayaḥ
saudhanvanāsaś caritasya bhūmanāgacchata savitur dāśuṣo gṛham
tat savitā vo 'mṛtatvam āsuvad agohyaṃ yac chravayanta aitana
tyaṃ cic camasam asurasya bhakṣaṇam ekaṃ santam akṛṇutā caturvayam
viṣṭvī śamī taraṇitvena vāghato martāsaḥ santo amṛtatvam ānaśuḥ
saudhanvanā ṛbhavaḥ sūracakṣasaḥ saṃvatsare sam apṛcyanta dhītibhiḥ
kṣetram iva vi mamus tejanenaṃ ekam pātram ṛbhavo jehamānam
upastutā upamaṃ nādhamānā amartyeṣu śrava icchamānāḥ
ā manīṣām antarikṣasya nṛbhyaḥ sruceva ghṛtaṃ juhavāma vidmanā
taraṇitvā ye pitur asya saścira ṛbhavo vājam aruhan divo rajaḥ
ṛbhur na indraḥ śavasā navīyān ṛbhur vājebhir vasubhir vasur dadiḥ
yuṣmākaṃ devā avasāhani priye 'bhi tiṣṭhema pṛtsutīr asunvatām
niś carmaṇa ṛbhavo gām apiṃśata saṃ vatsenāsṛjatā mātaram punaḥ
saudhanvanāsaḥ svapasyayā naro jivrī yuvānā pitarākṛṇotana
vājebhir no vājasātāv aviḍḍhy ṛbhumāṃ indra citram ā darṣi rādhaḥ
tan no mitro varuṇo māmahantām aditiḥ sindhuḥ pṛthivī uta dyauḥ
takṣan rathaṃ suvṛtaṃ vidmanāpasas takṣan harī indravāhā vṛṣaṇvasū
takṣan pitṛbhyām ṛbhavo yuvad vayas takṣan vatsāya mātaraṃ sacābhuvam
ā no yajñāya takṣata ṛbhumad vayaḥ kratve dakṣāya suprajāvatīm iṣam
yathā kṣayāma sarvavīrayā viśā tan naḥ śardhāya dhāsathā sv indriyam
ā takṣata sātim asmabhyam ṛbhavaḥ sātiṃ rathāya sātim arvate naraḥ
sātiṃ no jaitrīṃ sam maheta viśvahā jāmim ajāmim pṛtanāsu sakṣaṇim
ṛbhukṣaṇam indram ā huva ūtaya ṛbhūn vājān marutaḥ somapītaye
ubhā mitrāvaruṇā nūnam aśvinā te no hinvantu sātaye dhiye jiṣe
ṛbhur bharāya saṃ śiśātu sātiṃ samaryajid vājo asmāṃ aviṣṭu
tan no mitro varuṇo māmahantām aditiḥ sindhuḥ pṛthivī uta dyauḥ
īḷe dyāvāpṛthivī pūrvacittaye 'gniṃ gharmaṃ surucaṃ yāmann iṣṭaye
yābhir bhare kāram aṃśāya jinvathas tābhir ū ṣu ūtibhir aśvinā gatam
yuvor dānāya subharā asaścato ratham ā tasthur vacasaṃ na mantave
yābhir dhiyo 'vathaḥ karmann iṣṭaye tābhir ū ṣu ūtibhir aśvinā gatam
yuvaṃ tāsāṃ divyasya praśāsane viśāṃ kṣayatho amṛtasya majmanā
yābhir dhenum asvam pinvatho narā tābhir ū ṣu ūtibhir aśvinā gatam
yābhiḥ parijmā tanayasya majmanā dvimātā tūrṣu taraṇir vibhūṣati
yābhis trimantur abhavad vicakṣaṇas tābhir ū ṣu ūtibhir aśvinā gatam
yābhī rebhaṃ nivṛtaṃ sitam adbhya ud vandanam airayataṃ svar dṛśe
yābhiḥ kaṇvam pra siṣāsantam āvataṃ tābhir ū ṣu ūtibhir aśvinā gatam
yābhir antakaṃ jasamānam āraṇe bhujyuṃ yābhir avyathibhir jijinvathuḥ
yābhiḥ karkandhuṃ vayyaṃ ca jinvathas tābhir ū ṣu ūtibhir aśvinā gatam
yābhiḥ śucantiṃ dhanasāṃ suṣaṃsadaṃ taptaṃ gharmam omyāvantam atraye
yābhiḥ pṛśnigum purukutsam āvataṃ tābhir ū ṣu ūtibhir aśvinā gatam
yābhiḥ śacībhir vṛṣaṇā parāvṛjam prāndhaṃ śroṇaṃ cakṣasa etave kṛthaḥ
yābhir vartikāṃ grasitām amuñcataṃ tābhir ū ṣu ūtibhir aśvinā gatam
yābhiḥ sindhum madhumantam asaścataṃ vasiṣṭhaṃ yābhir ajarāv ajinvatam
yābhiḥ kutsaṃ śrutaryaṃ naryam āvataṃ tābhir ū ṣu ūtibhir aśvinā gatam
yābhir viśpalāṃ dhanasām atharvyaṃ sahasramīḷha ājāv ajinvatam
yābhir vaśam aśvyam preṇim āvataṃ tābhir ū ṣu ūtibhir aśvinā gatam
yābhiḥ sudānū auśijāya vaṇije dīrghaśravase madhu kośo akṣarat
kakṣīvantaṃ stotāraṃ yābhir āvataṃ tābhir ū ṣu ūtibhir aśvinā gatam
yābhī rasāṃ kṣodasodnaḥ pipinvathur anaśvaṃ yābhī ratham āvataṃ jiṣe
yābhis triśoka usriyā udājata tābhir ū ṣu ūtibhir aśvinā gatam
yābhiḥ sūryam pariyāthaḥ parāvati mandhātāraṃ kṣaitrapatyeṣv āvatam
yābhir vipram pra bharadvājam āvataṃ tābhir ū ṣu ūtibhir aśvinā gatam
yābhir mahām atithigvaṃ kaśojuvaṃ divodāsaṃ śambarahatya āvatam
yābhiḥ pūrbhidye trasadasyum āvataṃ tābhir ū ṣu ūtibhir aśvinā gatam
yābhir vamraṃ vipipānam upastutaṃ kaliṃ yābhir vittajāniṃ duvasyathaḥ
yābhir vyaśvam uta pṛthim āvataṃ tābhir ū ṣu ūtibhir aśvinā gatam
yābhir narā śayave yābhir atraye yābhiḥ purā manave gātum īṣathuḥ
yābhiḥ śārīr ājataṃ syūmaraśmaye tābhir ū ṣu ūtibhir aśvinā gatam
yābhiḥ paṭharvā jaṭharasya majmanāgnir nādīdec cita iddho ajmann ā
yābhiḥ śaryātam avatho mahādhane tābhir ū ṣu ūtibhir aśvinā gatam
yābhir aṅgiro manasā niraṇyatho 'graṃ gacchatho vivare goarṇasaḥ
yābhir manuṃ śūram iṣā samāvataṃ tābhir ū ṣu ūtibhir aśvinā gatam
yābhiḥ patnīr vimadāya nyūhathur ā gha vā yābhir aruṇīr aśikṣatam
yābhiḥ sudāsa ūhathuḥ sudevyaṃ tābhir ū ṣu ūtibhir aśvinā gatam
yābhiḥ śantātī bhavatho dadāśuṣe bhujyuṃ yābhir avatho yābhir adhrigum
omyāvatīṃ subharām ṛtastubhaṃ tābhir ū ṣu ūtibhir aśvinā gatam
yābhiḥ kṛśānum asane duvasyatho jave yābhir yūno arvantam āvatam
madhu priyam bharatho yat saraḍbhyas tābhir ū ṣu ūtibhir aśvinā gatam
yābhir naraṃ goṣuyudhaṃ nṛṣāhye kṣetrasya sātā tanayasya jinvathaḥ
yābhī rathāṃ avatho yābhir arvatas tābhir ū ṣu ūtibhir aśvinā gatam
yābhiḥ kutsam ārjuneyaṃ śatakratū pra turvītim pra ca dabhītim āvatam
yābhir dhvasantim puruṣantim āvataṃ tābhir ū ṣu ūtibhir aśvinā gatam
apnasvatīm aśvinā vācam asme kṛtaṃ no dasrā vṛṣaṇā manīṣām
adyūtye 'vase ni hvaye vāṃ vṛdhe ca no bhavataṃ vājasātau
dyubhir aktubhiḥ pari pātam asmān ariṣṭebhir aśvinā saubhagebhiḥ
tan no mitro varuṇo māmahantām aditiḥ sindhuḥ pṛthivī uta dyauḥ
idaṃ śreṣṭhaṃ jyotiṣāṃ jyotir āgāc citraḥ praketo ajaniṣṭa vibhvā
yathā prasūtā savituḥ savāyaṃ evā rātry uṣase yonim āraik
ruśadvatsā ruśatī śvetyāgād āraig u kṛṣṇā sadanāny asyāḥ
samānabandhū amṛte anūcī dyāvā varṇaṃ carata āmināne
samāno adhvā svasror anantas tam anyānyā carato devaśiṣṭe
na methete na tasthatuḥ sumeke naktoṣāsā samanasā virūpe
bhāsvatī netrī sūnṛtānām aceti citrā vi duro na āvaḥ
prārpyā jagad vy u no rāyo akhyad uṣā ajīgar bhuvanāni viśvā
jihmaśye caritave maghony ābhogaya iṣṭaye rāya u tvam
dabhram paśyadbhya urviyā vicakṣa uṣā ajīgar bhuvanāni viśvā
kṣatrāya tvaṃ śravase tvam mahīyā iṣṭaye tvam artham iva tvam ityai
visadṛśā jīvitābhipracakṣa uṣā ajīgar bhuvanāni viśvā
eṣā divo duhitā praty adarśi vyucchantī yuvatiḥ śukravāsāḥ
viśvasyeśānā pārthivasya vasva uṣo adyeha subhage vy uccha
parāyatīnām anv eti pātha āyatīnām prathamā śaśvatīnām
vyucchantī jīvam udīrayanty uṣā mṛtaṃ kaṃ cana bodhayantī
uṣo yad agniṃ samidhe cakartha vi yad āvaś cakṣasā sūryasya
yan mānuṣān yakṣyamāṇāṃ ajīgas tad deveṣu cakṛṣe bhadram apnaḥ
kiyāty ā yat samayā bhavāti yā vyūṣur yāś ca nūnaṃ vyucchān
anu pūrvāḥ kṛpate vāvaśānā pradīdhyānā joṣam anyābhir eti
īyuṣ ṭe ye pūrvatarām apaśyan vyucchantīm uṣasam martyāsaḥ
asmābhir ū nu praticakṣyābhūd o te yanti ye aparīṣu paśyān
yāvayaddveṣā ṛtapā ṛtejāḥ sumnāvarī sūnṛtā īrayantī
sumaṅgalīr bibhratī devavītim ihādyoṣaḥ śreṣṭhatamā vy uccha
śaśvat puroṣā vy uvāsa devy atho adyedaṃ vy āvo maghonī
atho vy ucchād uttarāṃ anu dyūn ajarāmṛtā carati svadhābhiḥ
vy añjibhir diva ātāsv adyaud apa kṛṣṇāṃ nirṇijaṃ devy āvaḥ
prabodhayanty aruṇebhir aśvair oṣā yāti suyujā rathena
āvahantī poṣyā vāryāṇi citraṃ ketuṃ kṛṇute cekitānā
īyuṣīṇām upamā śaśvatīnāṃ vibhātīnām prathamoṣā vy aśvait
ud īrdhvaṃ jīvo asur na āgād apa prāgāt tama ā jyotir eti
āraik panthāṃ yātave sūryāyāganma yatra pratiranta āyuḥ
syūmanā vāca ud iyarti vahni stavāno rebha uṣaso vibhātīḥ
adyā tad uccha gṛṇate maghony asme āyur ni didīhi prajāvat
yā gomatīr uṣasaḥ sarvavīrā vyucchanti dāśuṣe martyāya
vāyor iva sūnṛtānām udarke tā aśvadā aśnavat somasutvā
mātā devānām aditer anīkaṃ yajñasya ketur bṛhatī vi bhāhi
praśastikṛd brahmaṇe no vy ucchā no jane janaya viśvavāre
yac citram apna uṣaso vahantījānāya śaśamānāya bhadram
tan no mitro varuṇo māmahantām aditiḥ sindhuḥ pṛthivī uta dyauḥ
imā rudrāya tavase kapardine kṣayadvīrāya pra bharāmahe matīḥ
yathā śam asad dvipade catuṣpade viśvam puṣṭaṃ grāme asminn anāturam
mṛḷā no rudrota no mayas kṛdhi kṣayadvīrāya namasā vidhema te
yac chaṃ ca yoś ca manur āyeje pitā tad aśyāma tava rudra praṇītiṣu
aśyāma te sumatiṃ devayajyayā kṣayadvīrasya tava rudra mīḍhvaḥ
sumnāyann id viśo asmākam ā carāriṣṭavīrā juhavāma te haviḥ
tveṣaṃ vayaṃ rudraṃ yajñasādhaṃ vaṅkuṃ kavim avase ni hvayāmahe
āre asmad daivyaṃ heḷo asyatu sumatim id vayam asyā vṛṇīmahe
divo varāham aruṣaṃ kapardinaṃ tveṣaṃ rūpaṃ namasā ni hvayāmahe
haste bibhrad bheṣajā vāryāṇi śarma varma cchardir asmabhyaṃ yaṃsat
idam pitre marutām ucyate vacaḥ svādoḥ svādīyo rudrāya vardhanam
rāsvā ca no amṛta martabhojanaṃ tmane tokāya tanayāya mṛḷa
mā no mahāntam uta mā no arbhakam mā na ukṣantam uta mā na ukṣitam
mā no vadhīḥ pitaram mota mātaram mā naḥ priyās tanvo rudra rīriṣaḥ
mā nas toke tanaye mā na āyau mā no goṣu mā no aśveṣu rīriṣaḥ
vīrān mā no rudra bhāmito vadhīr haviṣmantaḥ sadam it tvā havāmahe
upa te stomān paśupā ivākaraṃ rāsvā pitar marutāṃ sumnam asme
bhadrā hi te sumatir mṛḷayattamāthā vayam ava it te vṛṇīmahe
āre te goghnam uta pūruṣaghnaṃ kṣayadvīra sumnam asme te astu
mṛḷā ca no adhi ca brūhi devādhā ca naḥ śarma yaccha dvibarhāḥ
avocāma namo asmā avasyavaḥ śṛṇotu no havaṃ rudro marutvān
tan no mitro varuṇo māmahantām aditiḥ sindhuḥ pṛthivī uta dyauḥ
citraṃ devānām ud agād anīkaṃ cakṣur mitrasya varuṇasyāgneḥ
āprā dyāvāpṛthivī antarikṣaṃ sūrya ātmā jagatas tasthuṣaś ca
sūryo devīm uṣasaṃ rocamānām maryo na yoṣām abhy eti paścāt
yatrā naro devayanto yugāni vitanvate prati bhadrāya bhadram
bhadrā aśvā haritaḥ sūryasya citrā etagvā anumādyāsaḥ
namasyanto diva ā pṛṣṭham asthuḥ pari dyāvāpṛthivī yanti sadyaḥ
tat sūryasya devatvaṃ tan mahitvam madhyā kartor vitataṃ saṃ jabhāra
yaded ayukta haritaḥ sadhasthād ād rātrī vāsas tanute simasmai
tan mitrasya varuṇasyābhicakṣe sūryo rūpaṃ kṛṇute dyor upasthe
anantam anyad ruśad asya pājaḥ kṛṣṇam anyad dharitaḥ sam bharanti
adyā devā uditā sūryasya nir aṃhasaḥ pipṛtā nir avadyāt
tan no mitro varuṇo māmahantām aditiḥ sindhuḥ pṛthivī uta dyauḥ
nāsatyābhyām barhir iva pra vṛñje stomāṃ iyarmy abhriyeva vātaḥ
yāv arbhagāya vimadāya jāyāṃ senājuvā nyūhatū rathena
vīḷupatmabhir āśuhemabhir vā devānāṃ vā jūtibhiḥ śāśadānā
tad rāsabho nāsatyā sahasram ājā yamasya pradhane jigāya
tugro ha bhujyum aśvinodameghe rayiṃ na kaś cin mamṛvāṃ avāhāḥ
tam ūhathur naubhir ātmanvatībhir antarikṣaprudbhir apodakābhiḥ
tisraḥ kṣapas trir ahātivrajadbhir nāsatyā bhujyum ūhathuḥ pataṅgaiḥ
samudrasya dhanvann ārdrasya pāre tribhī rathaiḥ śatapadbhiḥ ṣaḷaśvaiḥ
anārambhaṇe tad avīrayethām anāsthāne agrabhaṇe samudre
yad aśvinā ūhathur bhujyum astaṃ śatāritrāṃ nāvam ātasthivāṃsam
yam aśvinā dadathuḥ śvetam aśvam aghāśvāya śaśvad it svasti
tad vāṃ dātram mahi kīrtenyam bhūt paidvo vājī sadam id dhavyo aryaḥ
yuvaṃ narā stuvate pajriyāya kakṣīvate aradatam purandhim
kārotarāc chaphād aśvasya vṛṣṇaḥ śataṃ kumbhāṃ asiñcataṃ surāyāḥ
himenāgniṃ ghraṃsam avārayethām pitumatīm ūrjam asmā adhattam
ṛbīse atrim aśvināvanītam un ninyathuḥ sarvagaṇaṃ svasti
parāvataṃ nāsatyānudethām uccābudhnaṃ cakrathur jihmabāram
kṣarann āpo na pāyanāya rāye sahasrāya tṛṣyate gotamasya
jujuruṣo nāsatyota vavrim prāmuñcataṃ drāpim iva cyavānāt
prātirataṃ jahitasyāyur dasrād it patim akṛṇutaṃ kanīnām
tad vāṃ narā śaṃsyaṃ rādhyaṃ cābhiṣṭiman nāsatyā varūtham
yad vidvāṃsā nidhim ivāpagūḷham ud darśatād ūpathur vandanāya
tad vāṃ narā sanaye daṃsa ugram āviṣ kṛṇomi tanyatur na vṛṣṭim
dadhyaṅ ha yan madhv ātharvaṇo vām aśvasya śīrṣṇā pra yad īm uvāca
ajohavīn nāsatyā karā vām mahe yāman purubhujā purandhiḥ
śrutaṃ tac chāsur iva vadhrimatyā hiraṇyahastam aśvināv adattam
āsno vṛkasya vartikām abhīke yuvaṃ narā nāsatyāmumuktam
uto kavim purubhujā yuvaṃ ha kṛpamāṇam akṛṇutaṃ vicakṣe
caritraṃ hi ver ivācchedi parṇam ājā khelasya paritakmyāyām
sadyo jaṅghām āyasīṃ viśpalāyai dhane hite sartave praty adhattam
śatam meṣān vṛkye cakṣadānam ṛjrāśvaṃ tam pitāndhaṃ cakāra
tasmā akṣī nāsatyā vicakṣa ādhattaṃ dasrā bhiṣajāv anarvan
ā vāṃ rathaṃ duhitā sūryasya kārṣmevātiṣṭhad arvatā jayantī
viśve devā anv amanyanta hṛdbhiḥ sam u śriyā nāsatyā sacethe
yad ayātaṃ divodāsāya vartir bharadvājāyāśvinā hayantā
revad uvāha sacano ratho vāṃ vṛṣabhaś ca śiṃśumāraś ca yuktā
rayiṃ sukṣatraṃ svapatyam āyuḥ suvīryaṃ nāsatyā vahantā
ā jahnāvīṃ samanasopa vājais trir ahno bhāgaṃ dadhatīm ayātam
pariviṣṭaṃ jāhuṣaṃ viśvataḥ sīṃ sugebhir naktam ūhathū rajobhiḥ
vibhindunā nāsatyā rathena vi parvatāṃ ajarayū ayātam
ekasyā vastor āvataṃ raṇāya vaśam aśvinā sanaye sahasrā
nir ahataṃ ducchunā indravantā pṛthuśravaso vṛṣaṇāv arātīḥ
śarasya cid ārcatkasyāvatād ā nīcād uccā cakrathuḥ pātave vāḥ
śayave cin nāsatyā śacībhir jasuraye staryam pipyathur gām
avasyate stuvate kṛṣṇiyāya ṛjūyate nāsatyā śacībhiḥ
paśuṃ na naṣṭam iva darśanāya viṣṇāpvaṃ dadathur viśvakāya
daśa rātrīr aśivenā nava dyūn avanaddhaṃ śnathitam apsv antaḥ
viprutaṃ rebham udani pravṛktam un ninyathuḥ somam iva sruveṇa
pra vāṃ daṃsāṃsy aśvināv avocam asya patiḥ syāṃ sugavaḥ suvīraḥ
uta paśyann aśnuvan dīrgham āyur astam ivej jarimāṇaṃ jagamyām
madhvaḥ somasyāśvinā madāya pratno hotā vivāsate vām
barhiṣmatī rātir viśritā gīr iṣā yātaṃ nāsatyopa vājaiḥ
yo vām aśvinā manaso javīyān rathaḥ svaśvo viśa ājigāti
yena gacchathaḥ sukṛto duroṇaṃ tena narā vartir asmabhyaṃ yātam
ṛṣiṃ narāv aṃhasaḥ pāñcajanyam ṛbīsād atrim muñcatho gaṇena
minantā dasyor aśivasya māyā anupūrvaṃ vṛṣaṇā codayantā
aśvaṃ na gūḷham aśvinā durevair ṛṣiṃ narā vṛṣaṇā rebham apsu
saṃ taṃ riṇītho viprutaṃ daṃsobhir na vāṃ jūryanti pūrvyā kṛtāni
suṣupvāṃsaṃ na nirṛter upasthe sūryaṃ na dasrā tamasi kṣiyantam
śubhe rukmaṃ na darśataṃ nikhātam ud ūpathur aśvinā vandanāya
tad vāṃ narā śaṃsyam pajriyeṇa kakṣīvatā nāsatyā parijman
śaphād aśvasya vājino janāya śataṃ kumbhāṃ asiñcatam madhūnām
yuvaṃ narā stuvate kṛṣṇiyāya viṣṇāpvaṃ dadathur viśvakāya
ghoṣāyai cit pitṛṣade duroṇe patiṃ jūryantyā aśvināv adattam
yuvaṃ śyāvāya ruśatīm adattam mahaḥ kṣoṇasyāśvinā kaṇvāya
pravācyaṃ tad vṛṣaṇā kṛtaṃ vāṃ yan nārṣadāya śravo adhyadhattam
purū varpāṃsy aśvinā dadhānā ni pedava ūhathur āśum aśvam
sahasrasāṃ vājinam apratītam ahihanaṃ śravasyaṃ tarutram
etāni vāṃ śravasyā sudānū brahmāṅgūṣaṃ sadanaṃ rodasyoḥ
yad vām pajrāso aśvinā havante yātam iṣā ca viduṣe ca vājam
sūnor mānenāśvinā gṛṇānā vājaṃ viprāya bhuraṇā radantā
agastye brahmaṇā vāvṛdhānā saṃ viśpalāṃ nāsatyāriṇītam
kuha yāntā suṣṭutiṃ kāvyasya divo napātā vṛṣaṇā śayutrā
hiraṇyasyeva kalaśaṃ nikhātam ud ūpathur daśame aśvināhan
yuvaṃ cyavānam aśvinā jarantam punar yuvānaṃ cakrathuḥ śacībhiḥ
yuvo rathaṃ duhitā sūryasya saha śriyā nāsatyāvṛṇīta
yuvaṃ tugrāya pūrvyebhir evaiḥ punarmanyāv abhavataṃ yuvānā
yuvam bhujyum arṇaso niḥ samudrād vibhir ūhathur ṛjrebhir aśvaiḥ
ajohavīd aśvinā taugryo vām proḷhaḥ samudram avyathir jaganvān
niṣ ṭam ūhathuḥ suyujā rathena manojavasā vṛṣaṇā svasti
ajohavīd aśvinā vartikā vām āsno yat sīm amuñcataṃ vṛkasya
vi jayuṣā yayathuḥ sānv adrer jātaṃ viṣvāco ahataṃ viṣeṇa
śatam meṣān vṛkye māmahānaṃ tamaḥ praṇītam aśivena pitrā
ākṣī ṛjrāśve aśvināv adhattaṃ jyotir andhāya cakrathur vicakṣe
śunam andhāya bharam ahvayat sā vṛkīr aśvinā vṛṣaṇā nareti
jāraḥ kanīna iva cakṣadāna ṛjrāśvaḥ śatam ekaṃ ca meṣān
mahī vām ūtir aśvinā mayobhūr uta srāmaṃ dhiṣṇyā saṃ riṇīthaḥ
athā yuvām id ahvayat purandhir āgacchataṃ sīṃ vṛṣaṇāv avobhiḥ
adhenuṃ dasrā staryaṃ viṣaktām apinvataṃ śayave aśvinā gām
yuvaṃ śacībhir vimadāya jāyāṃ ny ūhathuḥ purumitrasya yoṣām
yavaṃ vṛkeṇāśvinā vapanteṣaṃ duhantā manuṣāya dasrā
abhi dasyum bakureṇā dhamantoru jyotiś cakrathur āryāya
ātharvaṇāyāśvinā dadhīce 'śvyaṃ śiraḥ praty airayatam
sa vām madhu pra vocad ṛtāyan tvāṣṭraṃ yad dasrāv apikakṣyaṃ vām
sadā kavī sumatim ā cake vāṃ viśvā dhiyo aśvinā prāvatam me
asme rayiṃ nāsatyā bṛhantam apatyasācaṃ śrutyaṃ rarāthām
hiraṇyahastam aśvinā rarāṇā putraṃ narā vadhrimatyā adattam
tridhā ha śyāvam aśvinā vikastam uj jīvasa airayataṃ sudānū
etāni vām aśvinā vīryāṇi pra pūrvyāṇy āyavo 'vocan
brahma kṛṇvanto vṛṣaṇā yuvabhyāṃ suvīrāso vidatham ā vadema
ā vāṃ ratho aśvinā śyenapatvā sumṛḷīkaḥ svavāṃ yātv arvāṅ
yo martyasya manaso javīyān trivandhuro vṛṣaṇā vātaraṃhāḥ
trivandhureṇa trivṛtā rathena tricakreṇa suvṛtā yātam arvāk
pinvataṃ gā jinvatam arvato no vardhayatam aśvinā vīram asme
pravadyāmanā suvṛtā rathena dasrāv imaṃ śṛṇutaṃ ślokam adreḥ
kim aṅga vām praty avartiṃ gamiṣṭhāhur viprāso aśvinā purājāḥ
ā vāṃ śyenāso aśvinā vahantu rathe yuktāsa āśavaḥ pataṅgāḥ
ye apturo divyāso na gṛdhrā abhi prayo nāsatyā vahanti
ā vāṃ rathaṃ yuvatis tiṣṭhad atra juṣṭvī narā duhitā sūryasya
pari vām aśvā vapuṣaḥ pataṅgā vayo vahantv aruṣā abhīke
ud vandanam airataṃ daṃsanābhir ud rebhaṃ dasrā vṛṣaṇā śacībhiḥ
niṣ ṭaugryam pārayathaḥ samudrāt punaś cyavānaṃ cakrathur yuvānam
yuvam atraye 'vanītāya taptam ūrjam omānam aśvināv adhattam
yuvaṃ kaṇvāyāpiriptāya cakṣuḥ praty adhattaṃ suṣṭutiṃ jujuṣāṇā
yuvaṃ dhenuṃ śayave nādhitāyāpinvatam aśvinā pūrvyāya
amuñcataṃ vartikām aṃhaso niḥ prati jaṅghāṃ viśpalāyā adhattam
yuvaṃ śvetam pedava indrajūtam ahihanam aśvinādattam aśvam
johūtram aryo abhibhūtim ugraṃ sahasrasāṃ vṛṣaṇaṃ vīḍvaṅgam
tā vāṃ narā sv avase sujātā havāmahe aśvinā nādhamānāḥ
ā na upa vasumatā rathena giro juṣāṇā suvitāya yātam
ā śyenasya javasā nūtanenāsme yātaṃ nāsatyā sajoṣāḥ
have hi vām aśvinā rātahavyaḥ śaśvattamāyā uṣaso vyuṣṭau
ā vāṃ ratham purumāyam manojuvaṃ jīrāśvaṃ yajñiyaṃ jīvase huve
sahasraketuṃ vaninaṃ śatadvasuṃ śruṣṭīvānaṃ varivodhām abhi prayaḥ
ūrdhvā dhītiḥ praty asya prayāmany adhāyi śasman sam ayanta ā diśaḥ
svadāmi gharmam prati yanty ūtaya ā vām ūrjānī ratham aśvināruhat
saṃ yan mithaḥ paspṛdhānāso agmata śubhe makhā amitā jāyavo raṇe
yuvor aha pravaṇe cekite ratho yad aśvinā vahathaḥ sūrim ā varam
yuvam bhujyum bhuramāṇaṃ vibhir gataṃ svayuktibhir nivahantā pitṛbhya ā
yāsiṣṭaṃ vartir vṛṣaṇā vijenyaṃ divodāsāya mahi ceti vām avaḥ
yuvor aśvinā vapuṣe yuvāyujaṃ rathaṃ vāṇī yematur asya śardhyam
ā vām patitvaṃ sakhyāya jagmuṣī yoṣāvṛṇīta jenyā yuvām patī
yuvaṃ rebham pariṣūter uruṣyatho himena gharmam paritaptam atraye
yuvaṃ śayor avasam pipyathur gavi pra dīrgheṇa vandanas tāry āyuṣā
yuvaṃ vandanaṃ nirṛtaṃ jaraṇyayā rathaṃ na dasrā karaṇā sam invathaḥ
kṣetrād ā vipraṃ janatho vipanyayā pra vām atra vidhate daṃsanā bhuvat
agacchataṃ kṛpamāṇam parāvati pituḥ svasya tyajasā nibādhitam
svarvatīr ita ūtīr yuvor aha citrā abhīke abhavann abhiṣṭayaḥ
uta syā vām madhuman makṣikārapan made somasyauśijo huvanyati
yuvaṃ dadhīco mana ā vivāsatho 'thā śiraḥ prati vām aśvyaṃ vadat
yuvam pedave puruvāram aśvinā spṛdhāṃ śvetaṃ tarutāraṃ duvasyathaḥ
śaryair abhidyum pṛtanāsu duṣṭaraṃ carkṛtyam indram iva carṣaṇīsaham
kā rādhad dhotrāśvinā vāṃ ko vāṃ joṣa ubhayoḥ
kathā vidhāty apracetāḥ
vidvāṃsāv id duraḥ pṛcched avidvān itthāparo acetāḥ
nū cin nu marte akrau
tā vidvāṃsā havāmahe vāṃ tā no vidvāṃsā manma vocetam adya
prārcad dayamāno yuvākuḥ
vi pṛcchāmi pākyā na devān vaṣaṭkṛtasyādbhutasya dasrā
pātaṃ ca sahyaso yuvaṃ ca rabhyaso naḥ
pra yā ghoṣe bhṛgavāṇe na śobhe yayā vācā yajati pajriyo vām
praiṣayur na vidvān
śrutaṃ gāyatraṃ takavānasyāhaṃ cid dhi rirebhāśvinā vām
ākṣī śubhas patī dan
yuvaṃ hy āstam maho ran yuvaṃ vā yan niratataṃsatam
tā no vasū sugopā syātam pātaṃ no vṛkād aghāyoḥ
mā kasmai dhātam abhy amitriṇe no mākutrā no gṛhebhyo dhenavo guḥ
stanābhujo aśiśvīḥ
duhīyan mitradhitaye yuvāku rāye ca no mimītaṃ vājavatyai
iṣe ca no mimītaṃ dhenumatyai
aśvinor asanaṃ ratham anaśvaṃ vājinīvatoḥ
tenāham bhūri cākana
ayaṃ samaha mā tanūhyāte janāṃ anu
somapeyaṃ sukho rathaḥ
adha svapnasya nir vide 'bhuñjataś ca revataḥ
ubhā tā basri naśyataḥ
kad itthā nṝṃḥ pātraṃ devayatāṃ śravad giro aṅgirasāṃ turaṇyan
pra yad ānaḍ viśa ā harmyasyoru kraṃsate adhvare yajatraḥ
stambhīd dha dyāṃ sa dharuṇam pruṣāyad ṛbhur vājāya draviṇaṃ naro goḥ
anu svajām mahiṣaś cakṣata vrām menām aśvasya pari mātaraṃ goḥ
nakṣad dhavam aruṇīḥ pūrvyaṃ rāṭ turo viśām aṅgirasām anu dyūn
takṣad vajraṃ niyutaṃ tastambhad dyāṃ catuṣpade naryāya dvipāde
asya made svaryaṃ dā ṛtāyāpīvṛtam usriyāṇām anīkam
yad dha prasarge trikakum nivartad apa druho mānuṣasya duro vaḥ
tubhyam payo yat pitarāv anītāṃ rādhaḥ suretas turaṇe bhuraṇyū
śuci yat te rekṇa āyajanta sabardughāyāḥ paya usriyāyāḥ
adha pra jajñe taraṇir mamattu pra rocy asyā uṣaso na sūraḥ
indur yebhir āṣṭa sveduhavyaiḥ sruveṇa siñcañ jaraṇābhi dhāma
svidhmā yad vanadhitir apasyāt sūro adhvare pari rodhanā goḥ
yad dha prabhāsi kṛtvyāṃ anu dyūn anarviśe paśviṣe turāya
aṣṭā maho diva ādo harī iha dyumnāsāham abhi yodhāna utsam
hariṃ yat te mandinaṃ dukṣan vṛdhe gorabhasam adribhir vātāpyam
tvam āyasam prati vartayo gor divo aśmānam upanītam ṛbhvā
kutsāya yatra puruhūta vanvañ chuṣṇam anantaiḥ pariyāsi vadhaiḥ
purā yat sūras tamaso apītes tam adrivaḥ phaligaṃ hetim asya
śuṣṇasya cit parihitaṃ yad ojo divas pari sugrathitaṃ tad ādaḥ
anu tvā mahī pājasī acakre dyāvākṣāmā madatām indra karman
tvaṃ vṛtram āśayānaṃ sirāsu maho vajreṇa siṣvapo varāhum
tvam indra naryo yāṃ avo nṝn tiṣṭhā vātasya suyujo vahiṣṭhān
yaṃ te kāvya uśanā mandinaṃ dād vṛtrahaṇam pāryaṃ tatakṣa vajram
tvaṃ sūro harito rāmayo nṝn bharac cakram etaśo nāyam indra
prāsya pāraṃ navatiṃ nāvyānām api kartam avartayo 'yajyūn
tvaṃ no asyā indra durhaṇāyāḥ pāhi vajrivo duritād abhīke
pra no vājān rathyo aśvabudhyān iṣe yandhi śravase sūnṛtāyai
mā sā te asmat sumatir vi dasad vājapramahaḥ sam iṣo varanta
ā no bhaja maghavan goṣv aryo maṃhiṣṭhās te sadhamādaḥ syāma
pra vaḥ pāntaṃ raghumanyavo 'ndho yajñaṃ rudrāya mīḷhuṣe bharadhvam
divo astoṣy asurasya vīrair iṣudhyeva maruto rodasyoḥ
patnīva pūrvahūtiṃ vāvṛdhadhyā uṣāsānaktā purudhā vidāne
starīr nātkaṃ vyutaṃ vasānā sūryasya śriyā sudṛśī hiraṇyaiḥ
mamattu naḥ parijmā vasarhā mamattu vāto apāṃ vṛṣaṇvān
śiśītam indrāparvatā yuvaṃ nas tan no viśve varivasyantu devāḥ
uta tyā me yaśasā śvetanāyai vyantā pāntauśijo huvadhyai
pra vo napātam apāṃ kṛṇudhvam pra mātarā rāspinasyāyoḥ
ā vo ruvaṇyum auśijo huvadhyai ghoṣeva śaṃsam arjunasya naṃśe
pra vaḥ pūṣṇe dāvana āṃ acchā voceya vasutātim agneḥ
śrutam me mitrāvaruṇā havemota śrutaṃ sadane viśvataḥ sīm
śrotu naḥ śroturātiḥ suśrotuḥ sukṣetrā sindhur adbhiḥ
stuṣe sā vāṃ varuṇa mitra rātir gavāṃ śatā pṛkṣayāmeṣu pajre
śrutarathe priyarathe dadhānāḥ sadyaḥ puṣṭiṃ nirundhānāso agman
asya stuṣe mahimaghasya rādhaḥ sacā sanema nahuṣaḥ suvīrāḥ
jano yaḥ pajrebhyo vājinīvān aśvāvato rathino mahyaṃ sūriḥ
jano yo mitrāvaruṇāv abhidhrug apo na vāṃ sunoty akṣṇayādhruk
svayaṃ sa yakṣmaṃ hṛdaye ni dhatta āpa yad īṃ hotrābhir ṛtāvā
sa vrādhato nahuṣo daṃsujūtaḥ śardhastaro narāṃ gūrtaśravāḥ
visṛṣṭarātir yāti bāḷhasṛtvā viśvāsu pṛtsu sadam ic chūraḥ
adha gmantā nahuṣo havaṃ sūreḥ śrotā rājāno amṛtasya mandrāḥ
nabhojuvo yan niravasya rādhaḥ praśastaye mahinā rathavate
etaṃ śardhaṃ dhāma yasya sūrer ity avocan daśatayasya naṃśe
dyumnāni yeṣu vasutātī rāran viśve sanvantu prabhṛtheṣu vājam
mandāmahe daśatayasya dhāser dvir yat pañca bibhrato yanty annā
kim iṣṭāśva iṣṭaraśmir eta īśānāsas taruṣa ṛñjate nṝn
hiraṇyakarṇam maṇigrīvam arṇas tan no viśve varivasyantu devāḥ
aryo giraḥ sadya ā jagmuṣīr osrāś cākantūbhayeṣv asme
catvāro mā maśarśārasya śiśvas trayo rājña āyavasasya jiṣṇoḥ
ratho vām mitrāvaruṇā dīrghāpsāḥ syūmagabhastiḥ sūro nādyaut
pṛthū ratho dakṣiṇāyā ayojy ainaṃ devāso amṛtāso asthuḥ
kṛṣṇād ud asthād aryā vihāyāś cikitsantī mānuṣāya kṣayāya
pūrvā viśvasmād bhuvanād abodhi jayantī vājam bṛhatī sanutrī
uccā vy akhyad yuvatiḥ punarbhūr oṣā agan prathamā pūrvahūtau
yad adya bhāgaṃ vibhajāsi nṛbhya uṣo devi martyatrā sujāte
devo no atra savitā damūnā anāgaso vocati sūryāya
gṛhaṃ-gṛham ahanā yāty acchā dive-dive adhi nāmā dadhānā
siṣāsantī dyotanā śaśvad āgād agram-agram id bhajate vasūnām
bhagasya svasā varuṇasya jāmir uṣaḥ sūnṛte prathamā jarasva
paścā sa daghyā yo aghasya dhātā jayema taṃ dakṣiṇayā rathena
ud īratāṃ sūnṛtā ut purandhīr ud agnayaḥ śuśucānāso asthuḥ
spārhā vasūni tamasāpagūḷhāviṣ kṛṇvanty uṣaso vibhātīḥ
apānyad ety abhy anyad eti viṣurūpe ahanī saṃ carete
parikṣitos tamo anyā guhākar adyaud uṣāḥ śośucatā rathena
sadṛśīr adya sadṛśīr id u śvo dīrghaṃ sacante varuṇasya dhāma
anavadyās triṃśataṃ yojanāny ekaikā kratum pari yanti sadyaḥ
jānaty ahnaḥ prathamasya nāma śukrā kṛṣṇād ajaniṣṭa śvitīcī
ṛtasya yoṣā na mināti dhāmāhar-ahar niṣkṛtam ācarantī
kanyeva tanvā śāśadānāṃ eṣi devi devam iyakṣamāṇam
saṃsmayamānā yuvatiḥ purastād āvir vakṣāṃsi kṛṇuṣe vibhātī
susaṃkāśā mātṛmṛṣṭeva yoṣāvis tanvaṃ kṛṇuṣe dṛśe kam
bhadrā tvam uṣo vitaraṃ vy uccha na tat te anyā uṣaso naśanta
aśvāvatīr gomatīr viśvavārā yatamānā raśmibhiḥ sūryasya
parā ca yanti punar ā ca yanti bhadrā nāma vahamānā uṣāsaḥ
ṛtasya raśmim anuyacchamānā bhadram-bhadraṃ kratum asmāsu dhehi
uṣo no adya suhavā vy ucchāsmāsu rāyo maghavatsu ca syuḥ
uṣā ucchantī samidhāne agnā udyan sūrya urviyā jyotir aśret
devo no atra savitā nv artham prāsāvīd dvipat pra catuṣpad ityai
aminatī daivyāni vratāni praminatī manuṣyā yugāni
īyuṣīṇām upamā śaśvatīnām āyatīnām prathamoṣā vy adyaut
eṣā divo duhitā praty adarśi jyotir vasānā samanā purastāt
ṛtasya panthām anv eti sādhu prajānatīva na diśo mināti
upo adarśi śundhyuvo na vakṣo nodhā ivāvir akṛta priyāṇi
admasan na sasato bodhayantī śaśvattamāgāt punar eyuṣīṇām
pūrve ardhe rajaso aptyasya gavāṃ janitry akṛta pra ketum
vy u prathate vitaraṃ varīya obhā pṛṇantī pitror upasthā
eved eṣā purutamā dṛśe kaṃ nājāmiṃ na pari vṛṇakti jāmim
arepasā tanvā śāśadānā nārbhād īṣate na maho vibhātī
abhrāteva puṃsa eti pratīcī gartārug iva sanaye dhanānām
jāyeva patya uśatī suvāsā uṣā hasreva ni riṇīte apsaḥ
svasā svasre jyāyasyai yonim āraig apaity asyāḥ praticakṣyeva
vyucchantī raśmibhiḥ sūryasyāñjy aṅkte samanagā iva vrāḥ
āsām pūrvāsām ahasu svasṝṇām aparā pūrvām abhy eti paścāt
tāḥ pratnavan navyasīr nūnam asme revad ucchantu sudinā uṣāsaḥ
pra bodhayoṣaḥ pṛṇato maghony abudhyamānāḥ paṇayaḥ sasantu
revad uccha maghavadbhyo maghoni revat stotre sūnṛte jārayantī
aveyam aśvaid yuvatiḥ purastād yuṅkte gavām aruṇānām anīkam
vi nūnam ucchād asati pra ketur gṛhaṃ-gṛham upa tiṣṭhāte agniḥ
ut te vayaś cid vasater apaptan naraś ca ye pitubhājo vyuṣṭau
amā sate vahasi bhūri vāmam uṣo devi dāśuṣe martyāya
astoḍhvaṃ stomyā brahmaṇā me 'vīvṛdhadhvam uśatīr uṣāsaḥ
yuṣmākaṃ devīr avasā sanema sahasriṇaṃ ca śatinaṃ ca vājam
prātā ratnam prātaritvā dadhāti taṃ cikitvān pratigṛhyā ni dhatte
tena prajāṃ vardhayamāna āyū rāyas poṣeṇa sacate suvīraḥ
sugur asat suhiraṇyaḥ svaśvo bṛhad asmai vaya indro dadhāti
yas tvāyantaṃ vasunā prātaritvo mukṣījayeva padim utsināti
āyam adya sukṛtam prātar icchann iṣṭeḥ putraṃ vasumatā rathena
aṃśoḥ sutam pāyaya matsarasya kṣayadvīraṃ vardhaya sūnṛtābhiḥ
upa kṣaranti sindhavo mayobhuva ījānaṃ ca yakṣyamāṇaṃ ca dhenavaḥ
pṛṇantaṃ ca papuriṃ ca śravasyavo ghṛtasya dhārā upa yanti viśvataḥ
nākasya pṛṣṭhe adhi tiṣṭhati śrito yaḥ pṛṇāti sa ha deveṣu gacchati
tasmā āpo ghṛtam arṣanti sindhavas tasmā iyaṃ dakṣiṇā pinvate sadā
dakṣiṇāvatām id imāni citrā dakṣiṇāvatāṃ divi sūryāsaḥ
dakṣiṇāvanto amṛtam bhajante dakṣiṇāvantaḥ pra tiranta āyuḥ
mā pṛṇanto duritam ena āran mā jāriṣuḥ sūrayaḥ suvratāsaḥ
anyas teṣām paridhir astu kaś cid apṛṇantam abhi saṃ yantu śokāḥ
amandān stomān pra bhare manīṣā sindhāv adhi kṣiyato bhāvyasya
yo me sahasram amimīta savān atūrto rājā śrava icchamānaḥ
śataṃ rājño nādhamānasya niṣkāñ chatam aśvān prayatān sadya ādam
śataṃ kakṣīvāṃ asurasya gonāṃ divi śravo 'jaram ā tatāna
upa mā śyāvāḥ svanayena dattā vadhūmanto daśa rathāso asthuḥ
ṣaṣṭiḥ sahasram anu gavyam āgāt sanat kakṣīvāṃ abhipitve ahnām
catvāriṃśad daśarathasya śoṇāḥ sahasrasyāgre śreṇiṃ nayanti
madacyutaḥ kṛśanāvato atyān kakṣīvanta ud amṛkṣanta pajrāḥ
pūrvām anu prayatim ā dade vas trīn yuktāṃ aṣṭāv aridhāyaso gāḥ
subandhavo ye viśyā iva vrā anasvantaḥ śrava aiṣanta pajrāḥ
āgadhitā parigadhitā yā kaśīkeva jaṅgahe
dadāti mahyaṃ yādurī yāśūnām bhojyā śatā
upopa me parā mṛśa mā me dabhrāṇi manyathāḥ
sarvāham asmi romaśā gandhārīṇām ivāvikā
agniṃ hotāram manye dāsvantaṃ vasuṃ sūnuṃ sahaso jātavedasaṃ vipraṃ na jātavedasam
ya ūrdhvayā svadhvaro devo devācyā kṛpā
ghṛtasya vibhrāṣṭim anu vaṣṭi śociṣājuhvānasya sarpiṣaḥ
yajiṣṭhaṃ tvā yajamānā huvema jyeṣṭham aṅgirasāṃ vipra manmabhir viprebhiḥ śukra manmabhiḥ
parijmānam iva dyāṃ hotāraṃ carṣaṇīnām
śociṣkeśaṃ vṛṣaṇaṃ yam imā viśaḥ prāvantu jūtaye viśaḥ
sa hi purū cid ojasā virukmatā dīdyāno bhavati druhantaraḥ paraśur na druhantaraḥ
vīḷu cid yasya samṛtau śruvad vaneva yat sthiram
niḥṣahamāṇo yamate nāyate dhanvāsahā nāyate
dṛḷhā cid asmā anu dur yathā vide tejiṣṭhābhir araṇibhir dāṣṭy avase 'gnaye dāṣṭy avase
pra yaḥ purūṇi gāhate takṣad vaneva śociṣā
sthirā cid annā ni riṇāty ojasā ni sthirāṇi cid ojasā
tam asya pṛkṣam uparāsu dhīmahi naktaṃ yaḥ sudarśataro divātarād aprāyuṣe divātarāt
ād asyāyur grabhaṇavad vīḷu śarma na sūnave
bhaktam abhaktam avo vyanto ajarā agnayo vyanto ajarāḥ
sa hi śardho na mārutaṃ tuviṣvaṇir apnasvatīṣūrvarāsv iṣṭanir ārtanāsv iṣṭaniḥ
ādad dhavyāny ādadir yajñasya ketur arhaṇā
adha smāsya harṣato hṛṣīvato viśve juṣanta panthāṃ naraḥ śubhe na panthām
dvitā yad īṃ kīstāso abhidyavo namasyanta upavocanta bhṛgavo mathnanto dāśā bhṛgavaḥ
agnir īśe vasūnāṃ śucir yo dharṇir eṣām
priyāṃ apidhīṃr vaniṣīṣṭa medhira ā vaniṣīṣṭa medhiraḥ
viśvāsāṃ tvā viśām patiṃ havāmahe sarvāsāṃ samānaṃ dampatim bhuje satyagirvāhasam bhuje
atithim mānuṣāṇām pitur na yasyāsayā
amī ca viśve amṛtāsa ā vayo havyā deveṣv ā vayaḥ
tvam agne sahasā sahantamaḥ śuṣmintamo jāyase devatātaye rayir na devatātaye
śuṣmintamo hi te mado dyumnintama uta kratuḥ
adha smā te pari caranty ajara śruṣṭīvāno nājara
pra vo mahe sahasā sahasvata uṣarbudhe paśuṣe nāgnaye stomo babhūtv agnaye
prati yad īṃ haviṣmān viśvāsu kṣāsu joguve
agre rebho na jarata ṛṣūṇāṃ jūrṇir hota ṛṣūṇām
sa no nediṣṭhaṃ dadṛśāna ā bharāgne devebhiḥ sacanāḥ sucetunā maho rāyaḥ sucetunā
mahi śaviṣṭha nas kṛdhi saṃcakṣe bhuje asyai
mahi stotṛbhyo maghavan suvīryam mathīr ugro na śavasā
ayaṃ jāyata manuṣo dharīmaṇi hotā yajiṣṭha uśijām anu vratam agniḥ svam anu vratam
viśvaśruṣṭiḥ sakhīyate rayir iva śravasyate
adabdho hotā ni ṣadad iḷas pade parivīta iḷas pade
taṃ yajñasādham api vātayāmasy ṛtasya pathā namasā haviṣmatā devatātā haviṣmatā
sa na ūrjām upābhṛty ayā kṛpā na jūryati
yam mātariśvā manave parāvato devam bhāḥ parāvataḥ
evena sadyaḥ pary eti pārthivam muhurgī reto vṛṣabhaḥ kanikradad dadhad retaḥ kanikradat
śataṃ cakṣāṇo akṣabhir devo vaneṣu turvaṇiḥ
sado dadhāna upareṣu sānuṣv agniḥ pareṣu sānuṣu
sa sukratuḥ purohito dame-dame 'gnir yajñasyādhvarasya cetati kratvā yajñasya cetati
kratvā vedhā iṣūyate viśvā jātāni paspaśe
yato ghṛtaśrīr atithir ajāyata vahnir vedhā ajāyata
kratvā yad asya taviṣīṣu pṛñcate 'gner aveṇa marutāṃ na bhojyeṣirāya na bhojyā
sa hi ṣmā dānam invati vasūnāṃ ca majmanā
sa nas trāsate duritād abhihrutaḥ śaṃsād aghād abhihrutaḥ
viśvo vihāyā aratir vasur dadhe haste dakṣiṇe taraṇir na śiśrathac chravasyayā na śiśrathat
viśvasmā id iṣudhyate devatrā havyam ohiṣe
viśvasmā it sukṛte vāram ṛṇvaty agnir dvārā vy ṛṇvati
sa mānuṣe vṛjane śantamo hito 'gnir yajñeṣu jenyo na viśpatiḥ priyo yajñeṣu viśpatiḥ
sa havyā mānuṣāṇām iḷā kṛtāni patyate
sa nas trāsate varuṇasya dhūrter maho devasya dhūrteḥ
agniṃ hotāram īḷate vasudhitim priyaṃ cetiṣṭham aratiṃ ny erire havyavāhaṃ ny erire
viśvāyuṃ viśvavedasaṃ hotāraṃ yajataṃ kavim
devāso raṇvam avase vasūyavo gīrbhī raṇvaṃ vasūyavaḥ
yaṃ tvaṃ ratham indra medhasātaye 'pākā santam iṣira praṇayasi prānavadya nayasi
sadyaś cit tam abhiṣṭaye karo vaśaś ca vājinam
sāsmākam anavadya tūtujāna vedhasām imāṃ vācaṃ na vedhasām
sa śrudhi yaḥ smā pṛtanāsu kāsu cid dakṣāyya indra bharahūtaye nṛbhir asi pratūrtaye nṛbhiḥ
yaḥ śūraiḥ svaḥ sanitā yo viprair vājaṃ tarutā
tam īśānāsa iradhanta vājinam pṛkṣam atyaṃ na vājinam
dasmo hi ṣmā vṛṣaṇam pinvasi tvacaṃ kaṃ cid yāvīr araruṃ śūra martyam parivṛṇakṣi martyam
indrota tubhyaṃ tad dive tad rudrāya svayaśase
mitrāya vocaṃ varuṇāya saprathaḥ sumṛḷīkāya saprathaḥ
asmākaṃ va indram uśmasīṣṭaye sakhāyaṃ viśvāyum prāsahaṃ yujaṃ vājeṣu prāsahaṃ yujam
asmākam brahmotaye 'vā pṛtsuṣu kāsu cit
nahi tvā śatru starate stṛṇoṣi yaṃ viśvaṃ śatruṃ stṛṇoṣi yam
ni ṣū namātimatiṃ kayasya cit tejiṣṭhābhir araṇibhir notibhir ugrābhir ugrotibhiḥ
neṣi ṇo yathā purānenāḥ śūra manyase
viśvāni pūror apa parṣi vahnir āsā vahnir no accha
pra tad voceyam bhavyāyendave havyo na ya iṣavān manma rejati rakṣohā manma rejati
svayaṃ so asmad ā nido vadhair ajeta durmatim
ava sraved aghaśaṃso 'vataram ava kṣudram iva sravet
vanema tad dhotrayā citantyā vanema rayiṃ rayivaḥ suvīryaṃ raṇvaṃ santaṃ suvīryam
durmanmānaṃ sumantubhir em iṣā pṛcīmahi
ā satyābhir indraṃ dyumnahūtibhir yajatraṃ dyumnahūtibhiḥ
pra-prā vo asme svayaśobhir ūtī parivarga indro durmatīnāṃ darīman durmatīnām
svayaṃ sā riṣayadhyai yā na upeṣe atraiḥ
hatem asan na vakṣati kṣiptā jūrṇir na vakṣati
tvaṃ na indra rāyā parīṇasā yāhi pathāṃ anehasā puro yāhy arakṣasā
sacasva naḥ parāka ā sacasvāstamīka ā
pāhi no dūrād ārād abhiṣṭibhiḥ sadā pāhy abhiṣṭibhiḥ
tvaṃ na indra rāyā tarūṣasograṃ cit tvā mahimā sakṣad avase mahe mitraṃ nāvase
ojiṣṭha trātar avitā rathaṃ kaṃ cid amartya
anyam asmad ririṣeḥ kaṃ cid adrivo ririkṣantaṃ cid adrivaḥ
pāhi na indra suṣṭuta sridho 'vayātā sadam id durmatīnāṃ devaḥ san durmatīnām
hantā pāpasya rakṣasas trātā viprasya māvataḥ
adhā hi tvā janitā jījanad vaso rakṣohaṇaṃ tvā jījanad vaso
endra yāhy upa naḥ parāvato nāyam acchā vidathānīva satpatir astaṃ rājeva satpatiḥ
havāmahe tvā vayam prayasvantaḥ sute sacā
putrāso na pitaraṃ vājasātaye maṃhiṣṭhaṃ vājasātaye
pibā somam indra suvānam adribhiḥ kośena siktam avataṃ na vaṃsagas tātṛṣāṇo na vaṃsagaḥ
madāya haryatāya te tuviṣṭamāya dhāyase
ā tvā yacchantu harito na sūryam ahā viśveva sūryam
avindad divo nihitaṃ guhā nidhiṃ ver na garbham parivītam aśmany anante antar aśmani
vrajaṃ vajrī gavām iva siṣāsann aṅgirastamaḥ
apāvṛṇod iṣa indraḥ parīvṛtā dvāra iṣaḥ parīvṛtāḥ
dādṛhāṇo vajram indro gabhastyoḥ kṣadmeva tigmam asanāya saṃ śyad ahihatyāya saṃ śyat
saṃvivyāna ojasā śavobhir indra majmanā
taṣṭeva vṛkṣaṃ vanino ni vṛścasi paraśveva ni vṛścasi
tvaṃ vṛthā nadya indra sartave 'cchā samudram asṛjo rathāṃ iva vājayato rathāṃ iva
ita ūtīr ayuñjata samānam artham akṣitam
dhenūr iva manave viśvadohaso janāya viśvadohasaḥ
imāṃ te vācaṃ vasūyanta āyavo rathaṃ na dhīraḥ svapā atakṣiṣuḥ sumnāya tvām atakṣiṣuḥ
śumbhanto jenyaṃ yathā vājeṣu vipra vājinam
atyam iva śavase sātaye dhanā viśvā dhanāni sātaye
bhinat puro navatim indra pūrave divodāsāya mahi dāśuṣe nṛto vajreṇa dāśuṣe nṛto
atithigvāya śambaraṃ girer ugro avābharat
maho dhanāni dayamāna ojasā viśvā dhanāny ojasā
indraḥ samatsu yajamānam āryam prāvad viśveṣu śatamūtir ājiṣu svarmīḷheṣv ājiṣu
manave śāsad avratān tvacaṃ kṛṣṇām arandhayat
dakṣan na viśvaṃ tatṛṣāṇam oṣati ny arśasānam oṣati
sūraś cakram pra vṛhaj jāta ojasā prapitve vācam aruṇo muṣāyatīśāna ā muṣāyati
uśanā yat parāvato 'jagann ūtaye kave
sumnāni viśvā manuṣeva turvaṇir ahā viśveva turvaṇiḥ
sa no navyebhir vṛṣakarmann ukthaiḥ purāṃ dartaḥ pāyubhiḥ pāhi śagmaiḥ
divodāsebhir indra stavāno vāvṛdhīthā ahobhir iva dyauḥ
indrāya hi dyaur asuro anamnatendrāya mahī pṛthivī varīmabhir dyumnasātā varīmabhiḥ
indraṃ viśve sajoṣaso devāso dadhire puraḥ
indrāya viśvā savanāni mānuṣā rātāni santu mānuṣā
viśveṣu hi tvā savaneṣu tuñjate samānam ekaṃ vṛṣamaṇyavaḥ pṛthak svaḥ saniṣyavaḥ pṛthak
taṃ tvā nāvaṃ na parṣaṇiṃ śūṣasya dhuri dhīmahi
indraṃ na yajñaiś citayanta āyava stomebhir indram āyavaḥ
vi tvā tatasre mithunā avasyavo vrajasya sātā gavyasya niḥsṛjaḥ sakṣanta indra niḥsṛjaḥ
yad gavyantā dvā janā svar yantā samūhasi
āviṣ karikrad vṛṣaṇaṃ sacābhuvaṃ vajram indra sacābhuvam
viduṣ ṭe asya vīryasya pūravaḥ puro yad indra śāradīr avātiraḥ sāsahāno avātiraḥ
śāsas tam indra martyam ayajyuṃ śavasas pate
mahīm amuṣṇāḥ pṛthivīm imā apo mandasāna imā apaḥ
ād it te asya vīryasya carkiran madeṣu vṛṣann uśijo yad āvitha sakhīyato yad āvitha
cakartha kāram ebhyaḥ pṛtanāsu pravantave
te anyām-anyāṃ nadyaṃ saniṣṇata śravasyantaḥ saniṣṇata
uto no asyā uṣaso juṣeta hy arkasya bodhi haviṣo havīmabhiḥ svarṣātā havīmabhiḥ
yad indra hantave mṛdho vṛṣā vajriñ ciketasi
ā me asya vedhaso navīyaso manma śrudhi navīyasaḥ
tvaṃ tam indra vāvṛdhāno asmayur amitrayantaṃ tuvijāta martyaṃ vajreṇa śūra martyam
jahi yo no aghāyati śṛṇuṣva suśravastamaḥ
riṣṭaṃ na yāmann apa bhūtu durmatir viśvāpa bhūtu durmatiḥ
tvayā vayam maghavan pūrvye dhana indratvotāḥ sāsahyāma pṛtanyato vanuyāma vanuṣyataḥ
nediṣṭhe asminn ahany adhi vocā nu sunvate
asmin yajñe vi cayemā bhare kṛtaṃ vājayanto bhare kṛtam
svarjeṣe bhara āprasya vakmany uṣarbudhaḥ svasminn añjasi krāṇasya svasminn añjasi
ahann indro yathā vide śīrṣṇā-śīrṣṇopavācyaḥ
asmatrā te sadhryak santu rātayo bhadrā bhadrasya rātayaḥ
tat tu prayaḥ pratnathā te śuśukvanaṃ yasmin yajñe vāram akṛṇvata kṣayam ṛtasya vār asi kṣayam
vi tad vocer adha dvitāntaḥ paśyanti raśmibhiḥ
sa ghā vide anv indro gaveṣaṇo bandhukṣidbhyo gaveṣaṇaḥ
nū itthā te pūrvathā ca pravācyaṃ yad aṅgirobhyo 'vṛṇor apa vrajam indra śikṣann apa vrajam
aibhyaḥ samānyā diśāsmabhyaṃ jeṣi yotsi ca
sunvadbhyo randhayā kaṃ cid avrataṃ hṛṇāyantaṃ cid avratam
saṃ yaj janān kratubhiḥ śūra īkṣayad dhane hite taruṣanta śravasyavaḥ pra yakṣanta śravasyavaḥ
tasmā āyuḥ prajāvad id bādhe arcanty ojasā
indra okyaṃ didhiṣanta dhītayo devāṃ acchā na dhītayaḥ
yuvaṃ tam indrāparvatā puroyudhā yo naḥ pṛtanyād apa taṃ-tam id dhataṃ vajreṇa taṃ-tam id dhatam
dūre cattāya cchantsad gahanaṃ yad inakṣat
asmākaṃ śatrūn pari śūra viśvato darmā darṣīṣṭa viśvataḥ
ubhe punāmi rodasī ṛtena druho dahāmi sam mahīr anindrāḥ
abhivlagya yatra hatā amitrā vailasthānam pari tṛḷhā aśeran
abhivlagyā cid adrivaḥ śīrṣā yātumatīnām
chindhi vaṭūriṇā padā mahāvaṭūriṇā padā
avāsām maghavañ jahi śardho yātumatīnām
vailasthānake armake mahāvailasthe armake
yāsāṃ tisraḥ pañcāśato 'bhivlaṅgair apāvapaḥ
tat su te manāyati takat su te manāyati
piśaṅgabhṛṣṭim ambhṛṇam piśācim indra sam mṛṇa
sarvaṃ rakṣo ni barhaya
avar maha indra dādṛhi śrudhī naḥ śuśoca hi dyauḥ kṣā na bhīṣāṃ adrivo ghṛṇān na bhīṣāṃ adrivaḥ
śuṣmintamo hi śuṣmibhir vadhair ugrebhir īyase
apūruṣaghno apratīta śūra satvabhis trisaptaiḥ śūra satvabhiḥ
vanoti hi sunvan kṣayam parīṇasaḥ sunvāno hi ṣmā yajaty ava dviṣo devānām ava dviṣaḥ
sunvāna it siṣāsati sahasrā vājy avṛtaḥ
sunvānāyendro dadāty ābhuvaṃ rayiṃ dadāty ābhuvam
ā tvā juvo rārahāṇā abhi prayo vāyo vahantv iha pūrvapītaye somasya pūrvapītaye
ūrdhvā te anu sūnṛtā manas tiṣṭhatu jānatī
niyutvatā rathenā yāhi dāvane vāyo makhasya dāvane
mandantu tvā mandino vāyav indavo 'smat krāṇāsaḥ sukṛtā abhidyavo gobhiḥ krāṇā abhidyavaḥ
yad dha krāṇā iradhyai dakṣaṃ sacanta ūtayaḥ
sadhrīcīnā niyuto dāvane dhiya upa bruvata īṃ dhiyaḥ
vāyur yuṅkte rohitā vāyur aruṇā vāyū rathe ajirā dhuri voḷhave vahiṣṭhā dhuri voḷhave
pra bodhayā purandhiṃ jāra ā sasatīm iva
pra cakṣaya rodasī vāsayoṣasaḥ śravase vāsayoṣasaḥ
tubhyam uṣāsaḥ śucayaḥ parāvati bhadrā vastrā tanvate daṃsu raśmiṣu citrā navyeṣu raśmiṣu
tubhyaṃ dhenuḥ sabardughā viśvā vasūni dohate
ajanayo maruto vakṣaṇābhyo diva ā vakṣaṇābhyaḥ
tubhyaṃ śukrāsaḥ śucayas turaṇyavo madeṣūgrā iṣaṇanta bhurvaṇy apām iṣanta bhurvaṇi
tvāṃ tsārī dasamāno bhagam īṭṭe takvavīye
tvaṃ viśvasmād bhuvanāt pāsi dharmaṇāsuryāt pāsi dharmaṇā
tvaṃ no vāyav eṣām apūrvyaḥ somānām prathamaḥ pītim arhasi sutānām pītim arhasi
uto vihutmatīnāṃ viśāṃ vavarjuṣīṇām
viśvā it te dhenavo duhra āśiraṃ ghṛtaṃ duhrata āśiram
stīrṇam barhir upa no yāhi vītaye sahasreṇa niyutā niyutvate śatinībhir niyutvate
tubhyaṃ hi pūrvapītaye devā devāya yemire
pra te sutāso madhumanto asthiran madāya kratve asthiran
tubhyāyaṃ somaḥ paripūto adribhi spārhā vasānaḥ pari kośam arṣati śukrā vasāno arṣati
tavāyam bhāga āyuṣu somo deveṣu hūyate
vaha vāyo niyuto yāhy asmayur juṣāṇo yāhy asmayuḥ
ā no niyudbhiḥ śatinībhir adhvaraṃ sahasriṇībhir upa yāhi vītaye vāyo havyāni vītaye
tavāyam bhāga ṛtviyaḥ saraśmiḥ sūrye sacā
adhvaryubhir bharamāṇā ayaṃsata vāyo śukrā ayaṃsata
ā vāṃ ratho niyutvān vakṣad avase 'bhi prayāṃsi sudhitāni vītaye vāyo havyāni vītaye
pibatam madhvo andhasaḥ pūrvapeyaṃ hi vāṃ hitam
vāyav ā candreṇa rādhasā gatam indraś ca rādhasā gatam
ā vāṃ dhiyo vavṛtyur adhvarāṃ upemam indum marmṛjanta vājinam āśum atyaṃ na vājinam
teṣām pibatam asmayū ā no gantam ihotyā
indravāyū sutānām adribhir yuvam madāya vājadā yuvam
ime vāṃ somā apsv ā sutā ihādhvaryubhir bharamāṇā ayaṃsata vāyo śukrā ayaṃsata
ete vām abhy asṛkṣata tiraḥ pavitram āśavaḥ
yuvāyavo 'ti romāṇy avyayā somāso aty avyayā
ati vāyo sasato yāhi śaśvato yatra grāvā vadati tatra gacchataṃ gṛham indraś ca gacchatam
vi sūnṛtā dadṛśe rīyate ghṛtam ā pūrṇayā niyutā yātho adhvaram indraś ca yātho adhvaram
atrāha tad vahethe madhva āhutiṃ yam aśvattham upatiṣṭhanta jāyavo 'sme te santu jāyavaḥ
sākaṃ gāvaḥ suvate pacyate yavo na te vāya upa dasyanti dhenavo nāpa dasyanti dhenavaḥ
ime ye te su vāyo bāhvojaso 'ntar nadī te patayanty ukṣaṇo mahi vrādhanta ukṣaṇaḥ
dhanvañ cid ye anāśavo jīrāś cid agiraukasaḥ
sūryasyeva raśmayo durniyantavo hastayor durniyantavaḥ
pra su jyeṣṭhaṃ nicirābhyām bṛhan namo havyam matim bharatā mṛḷayadbhyāṃ svādiṣṭham mṛḷayadbhyām
tā samrājā ghṛtāsutī yajñe-yajña upastutā
athainoḥ kṣatraṃ na kutaś canādhṛṣe devatvaṃ nū cid ādhṛṣe
adarśi gātur urave varīyasī panthā ṛtasya sam ayaṃsta raśmibhiś cakṣur bhagasya raśmibhiḥ
dyukṣam mitrasya sādanam aryamṇo varuṇasya ca
athā dadhāte bṛhad ukthyaṃ vaya upastutyam bṛhad vayaḥ
jyotiṣmatīm aditiṃ dhārayatkṣitiṃ svarvatīm ā sacete dive-dive jāgṛvāṃsā dive-dive
jyotiṣmat kṣatram āśāte ādityā dānunas patī
mitras tayor varuṇo yātayajjano 'ryamā yātayajjanaḥ
ayam mitrāya varuṇāya śantamaḥ somo bhūtv avapāneṣv ābhago devo deveṣv ābhagaḥ
taṃ devāso juṣerata viśve adya sajoṣasaḥ
tathā rājānā karatho yad īmaha ṛtāvānā yad īmahe
yo mitrāya varuṇāyāvidhaj jano 'narvāṇaṃ tam pari pāto aṃhaso dāśvāṃsam martam aṃhasaḥ
tam aryamābhi rakṣaty ṛjūyantam anu vratam
ukthair ya enoḥ paribhūṣati vrataṃ stomair ābhūṣati vratam
namo dive bṛhate rodasībhyām mitrāya vocaṃ varuṇāya mīḷhuṣe sumṛḷīkāya mīḷhuṣe
indram agnim upa stuhi dyukṣam aryamaṇam bhagam
jyog jīvantaḥ prajayā sacemahi somasyotī sacemahi
ūtī devānāṃ vayam indravanto maṃsīmahi svayaśaso marudbhiḥ
agnir mitro varuṇaḥ śarma yaṃsan tad aśyāma maghavāno vayaṃ ca
suṣumā yātam adribhir gośrītā matsarā ime somāso matsarā ime
ā rājānā divispṛśāsmatrā gantam upa naḥ
ime vām mitrāvaruṇā gavāśiraḥ somāḥ śukrā gavāśiraḥ
ima ā yātam indavaḥ somāso dadhyāśiraḥ sutāso dadhyāśiraḥ
uta vām uṣaso budhi sākaṃ sūryasya raśmibhiḥ
suto mitrāya varuṇāya pītaye cārur ṛtāya pītaye
tāṃ vāṃ dhenuṃ na vāsarīm aṃśuṃ duhanty adribhiḥ somaṃ duhanty adribhiḥ
asmatrā gantam upa no 'rvāñcā somapītaye
ayaṃ vām mitrāvaruṇā nṛbhiḥ sutaḥ soma ā pītaye sutaḥ
pra-pra pūṣṇas tuvijātasya śasyate mahitvam asya tavaso na tandate stotram asya na tandate
arcāmi sumnayann aham antyūtim mayobhuvam
viśvasya yo mana āyuyuve makho deva āyuyuve makhaḥ
pra hi tvā pūṣann ajiraṃ na yāmani stomebhiḥ kṛṇva ṛṇavo yathā mṛdha uṣṭro na pīparo mṛdhaḥ
huve yat tvā mayobhuvaṃ devaṃ sakhyāya martyaḥ
asmākam āṅgūṣān dyumninas kṛdhi vājeṣu dyumninas kṛdhi
yasya te pūṣan sakhye vipanyavaḥ kratvā cit santo 'vasā bubhujrira iti kratvā bubhujrire
tām anu tvā navīyasīṃ niyutaṃ rāya īmahe
aheḷamāna uruśaṃsa sarī bhava vāje-vāje sarī bhava
asyā ū ṣu ṇa upa sātaye bhuvo 'heḷamāno rarivāṃ ajāśva śravasyatām ajāśva
o ṣu tvā vavṛtīmahi stomebhir dasma sādhubhiḥ
nahi tvā pūṣann atimanya āghṛṇe na te sakhyam apahnuve
astu śrauṣaṭ puro agnīṃ dhiyā dadha ā nu tac chardho divyaṃ vṛṇīmaha indravāyū vṛṇīmahe
yad dha krāṇā vivasvati nābhā saṃdāyi navyasī
adha pra sū na upa yantu dhītayo devāṃ acchā na dhītayaḥ
yad dha tyan mitrāvaruṇāv ṛtād adhy ādadāthe anṛtaṃ svena manyunā dakṣasya svena manyunā
yuvor itthādhi sadmasv apaśyāma hiraṇyayam
dhībhiś cana manasā svebhir akṣabhiḥ somasya svebhir akṣabhiḥ
yuvāṃ stomebhir devayanto aśvināśrāvayanta iva ślokam āyavo yuvāṃ havyābhy āyavaḥ
yuvor viśvā adhi śriyaḥ pṛkṣaś ca viśvavedasā
pruṣāyante vām pavayo hiraṇyaye rathe dasrā hiraṇyaye
aceti dasrā vy u nākam ṛṇvatho yuñjate vāṃ rathayujo diviṣṭiṣv adhvasmāno diviṣṭiṣu
adhi vāṃ sthāma vandhure rathe dasrā hiraṇyaye
patheva yantāv anuśāsatā rajo 'ñjasā śāsatā rajaḥ
śacībhir naḥ śacīvasū divā naktaṃ daśasyatam
mā vāṃ rātir upa dasat kadā canāsmad rātiḥ kadā cana
vṛṣann indra vṛṣapāṇāsa indava ime sutā adriṣutāsa udbhidas tubhyaṃ sutāsa udbhidaḥ
te tvā mandantu dāvane mahe citrāya rādhase
gīrbhir girvāha stavamāna ā gahi sumṛḷīko na ā gahi
o ṣū ṇo agne śṛṇuhi tvam īḷito devebhyo bravasi yajñiyebhyo rājabhyo yajñiyebhyaḥ
yad dha tyām aṅgirobhyo dhenuṃ devā adattana
vi tāṃ duhre aryamā kartarī sacāṃ eṣa tāṃ veda me sacā
mo ṣu vo asmad abhi tāni pauṃsyā sanā bhūvan dyumnāni mota jāriṣur asmat purota jāriṣuḥ
yad vaś citraṃ yuge-yuge navyaṃ ghoṣād amartyam
asmāsu tan maruto yac ca duṣṭaraṃ didhṛtā yac ca duṣṭaram
dadhyaṅ ha me januṣam pūrvo aṅgirāḥ priyamedhaḥ kaṇvo atrir manur vidus te me pūrve manur viduḥ
teṣāṃ deveṣv āyatir asmākaṃ teṣu nābhayaḥ
teṣām padena mahy ā name girendrāgnī ā name girā
hotā yakṣad vanino vanta vāryam bṛhaspatir yajati vena ukṣabhiḥ puruvārebhir ukṣabhiḥ
jagṛbhmā dūraādiśaṃ ślokam adrer adha tmanā
adhārayad ararindāni sukratuḥ purū sadmāni sukratuḥ
ye devāso divy ekādaśa stha pṛthivyām adhy ekādaśa stha
apsukṣito mahinaikādaśa stha te devāso yajñam imaṃ juṣadhvam
vediṣade priyadhāmāya sudyute dhāsim iva pra bharā yonim agnaye
vastreṇeva vāsayā manmanā śuciṃ jyotīrathaṃ śukravarṇaṃ tamohanam
abhi dvijanmā trivṛd annam ṛjyate saṃvatsare vāvṛdhe jagdham ī punaḥ
anyasyāsā jihvayā jenyo vṛṣā ny anyena vanino mṛṣṭa vāraṇaḥ
kṛṣṇaprutau vevije asya sakṣitā ubhā tarete abhi mātarā śiśum
prācājihvaṃ dhvasayantaṃ tṛṣucyutam ā sācyaṃ kupayaṃ vardhanam pituḥ
mumukṣvo manave mānavasyate raghudruvaḥ kṛṣṇasītāsa ū juvaḥ
asamanā ajirāso raghuṣyado vātajūtā upa yujyanta āśavaḥ
ād asya te dhvasayanto vṛtherate kṛṣṇam abhvam mahi varpaḥ karikrataḥ
yat sīm mahīm avanim prābhi marmṛśad abhiśvasan stanayann eti nānadat
bhūṣan na yo 'dhi babhrūṣu namnate vṛṣeva patnīr abhy eti roruvat
ojāyamānas tanvaś ca śumbhate bhīmo na śṛṅgā davidhāva durgṛbhiḥ
sa saṃstiro viṣṭiraḥ saṃ gṛbhāyati jānann eva jānatīr nitya ā śaye
punar vardhante api yanti devyam anyad varpaḥ pitroḥ kṛṇvate sacā
tam agruvaḥ keśinīḥ saṃ hi rebhira ūrdhvās tasthur mamruṣīḥ prāyave punaḥ
tāsāṃ jarām pramuñcann eti nānadad asum paraṃ janayañ jīvam astṛtam
adhīvāsam pari mātū rihann aha tuvigrebhiḥ satvabhir yāti vi jrayaḥ
vayo dadhat padvate rerihat sadānu śyenī sacate vartanīr aha
asmākam agne maghavatsu dīdihy adha śvasīvān vṛṣabho damūnāḥ
avāsyā śiśumatīr adīder varmeva yutsu parijarbhurāṇaḥ
idam agne sudhitaṃ durdhitād adhi priyād u cin manmanaḥ preyo astu te
yat te śukraṃ tanvo rocate śuci tenāsmabhyaṃ vanase ratnam ā tvam
rathāya nāvam uta no gṛhāya nityāritrām padvatīṃ rāsy agne
asmākaṃ vīrāṃ uta no maghono janāṃś ca yā pārayāc charma yā ca
abhī no agna uktham ij juguryā dyāvākṣāmā sindhavaś ca svagūrtāḥ
gavyaṃ yavyaṃ yanto dīrghāheṣaṃ varam aruṇyo varanta
baḷ itthā tad vapuṣe dhāyi darśataṃ devasya bhargaḥ sahaso yato jani
yad īm upa hvarate sādhate matir ṛtasya dhenā anayanta sasrutaḥ
pṛkṣo vapuḥ pitumān nitya ā śaye dvitīyam ā saptaśivāsu mātṛṣu
tṛtīyam asya vṛṣabhasya dohase daśapramatiṃ janayanta yoṣaṇaḥ
nir yad īm budhnān mahiṣasya varpasa īśānāsaḥ śavasā kranta sūrayaḥ
yad īm anu pradivo madhva ādhave guhā santam mātariśvā mathāyati
pra yat pituḥ paramān nīyate pary ā pṛkṣudho vīrudho daṃsu rohati
ubhā yad asya januṣaṃ yad invata ād id yaviṣṭho abhavad ghṛṇā śuciḥ
ād in mātṝr āviśad yāsv ā śucir ahiṃsyamāna urviyā vi vāvṛdhe
anu yat pūrvā aruhat sanājuvo ni navyasīṣv avarāsu dhāvate
ād id dhotāraṃ vṛṇate diviṣṭiṣu bhagam iva papṛcānāsa ṛñjate
devān yat kratvā majmanā puruṣṭuto martaṃ śaṃsaṃ viśvadhā veti dhāyase
vi yad asthād yajato vātacodito hvāro na vakvā jaraṇā anākṛtaḥ
tasya patman dakṣuṣaḥ kṛṣṇajaṃhasaḥ śucijanmano raja ā vyadhvanaḥ
ratho na yātaḥ śikvabhiḥ kṛto dyām aṅgebhir aruṣebhir īyate
ād asya te kṛṣṇāso dakṣi sūrayaḥ śūrasyeva tveṣathād īṣate vayaḥ
tvayā hy agne varuṇo dhṛtavrato mitraḥ śāśadre aryamā sudānavaḥ
yat sīm anu kratunā viśvathā vibhur arān na nemiḥ paribhūr ajāyathāḥ
tvam agne śaśamānāya sunvate ratnaṃ yaviṣṭha devatātim invasi
taṃ tvā nu navyaṃ sahaso yuvan vayam bhagaṃ na kāre mahiratna dhīmahi
asme rayiṃ na svarthaṃ damūnasam bhagaṃ dakṣaṃ na papṛcāsi dharṇasim
raśmīṃr iva yo yamati janmanī ubhe devānāṃ śaṃsam ṛta ā ca sukratuḥ
uta naḥ sudyotmā jīrāśvo hotā mandraḥ śṛṇavac candrarathaḥ
sa no neṣan neṣatamair amūro 'gnir vāmaṃ suvitaṃ vasyo accha
astāvy agniḥ śimīvadbhir arkaiḥ sāmrājyāya prataraṃ dadhānaḥ
amī ca ye maghavāno vayaṃ ca mihaṃ na sūro ati niṣ ṭatanyuḥ
samiddho agna ā vaha devāṃ adya yatasruce
tantuṃ tanuṣva pūrvyaṃ sutasomāya dāśuṣe
ghṛtavantam upa māsi madhumantaṃ tanūnapāt
yajñaṃ viprasya māvataḥ śaśamānasya dāśuṣaḥ
śuciḥ pāvako adbhuto madhvā yajñam mimikṣati
narāśaṃsas trir ā divo devo deveṣu yajñiyaḥ
īḷito agna ā vahendraṃ citram iha priyam
iyaṃ hi tvā matir mamācchā sujihva vacyate
stṛṇānāso yatasruco barhir yajñe svadhvare
vṛñje devavyacastamam indrāya śarma saprathaḥ
vi śrayantām ṛtāvṛdhaḥ prayai devebhyo mahīḥ
pāvakāsaḥ puruspṛho dvāro devīr asaścataḥ
ā bhandamāne upāke naktoṣāsā supeśasā
yahvī ṛtasya mātarā sīdatām barhir ā sumat
mandrajihvā jugurvaṇī hotārā daivyā kavī
yajñaṃ no yakṣatām imaṃ sidhram adya divispṛśam
śucir deveṣv arpitā hotrā marutsu bhāratī
iḷā sarasvatī mahī barhiḥ sīdantu yajñiyāḥ
tan nas turīpam adbhutam puru vāram puru tmanā
tvaṣṭā poṣāya vi ṣyatu rāye nābhā no asmayuḥ
avasṛjann upa tmanā devān yakṣi vanaspate
agnir havyā suṣūdati devo deveṣu medhiraḥ
pūṣaṇvate marutvate viśvadevāya vāyave
svāhā gāyatravepase havyam indrāya kartana
svāhākṛtāny ā gahy upa havyāni vītaye
indrā gahi śrudhī havaṃ tvāṃ havante adhvare
pra tavyasīṃ navyasīṃ dhītim agnaye vāco matiṃ sahasaḥ sūnave bhare
apāṃ napād yo vasubhiḥ saha priyo hotā pṛthivyāṃ ny asīdad ṛtviyaḥ
sa jāyamānaḥ parame vyomany āvir agnir abhavan mātariśvane
asya kratvā samidhānasya majmanā pra dyāvā śociḥ pṛthivī arocayat
asya tveṣā ajarā asya bhānavaḥ susaṃdṛśaḥ supratīkasya sudyutaḥ
bhātvakṣaso aty aktur na sindhavo 'gne rejante asasanto ajarāḥ
yam erire bhṛgavo viśvavedasaṃ nābhā pṛthivyā bhuvanasya majmanā
agniṃ taṃ gīrbhir hinuhi sva ā dame ya eko vasvo varuṇo na rājati
na yo varāya marutām iva svanaḥ seneva sṛṣṭā divyā yathāśaniḥ
agnir jambhais tigitair atti bharvati yodho na śatrūn sa vanā ny ṛñjate
kuvin no agnir ucathasya vīr asad vasuṣ kuvid vasubhiḥ kāmam āvarat
codaḥ kuvit tutujyāt sātaye dhiyaḥ śucipratīkaṃ tam ayā dhiyā gṛṇe
ghṛtapratīkaṃ va ṛtasya dhūrṣadam agnim mitraṃ na samidhāna ṛñjate
indhāno akro vidatheṣu dīdyac chukravarṇām ud u no yaṃsate dhiyam
aprayucchann aprayucchadbhir agne śivebhir naḥ pāyubhiḥ pāhi śagmaiḥ
adabdhebhir adṛpitebhir iṣṭe 'nimiṣadbhiḥ pari pāhi no jāḥ
eti pra hotā vratam asya māyayordhvāṃ dadhānaḥ śucipeśasaṃ dhiyam
abhi srucaḥ kramate dakṣiṇāvṛto yā asya dhāma prathamaṃ ha niṃsate
abhīm ṛtasya dohanā anūṣata yonau devasya sadane parīvṛtāḥ
apām upasthe vibhṛto yad āvasad adha svadhā adhayad yābhir īyate
yuyūṣataḥ savayasā tad id vapuḥ samānam arthaṃ vitaritratā mithaḥ
ād īm bhago na havyaḥ sam asmad ā voḷhur na raśmīn sam ayaṃsta sārathiḥ
yam īṃ dvā savayasā saparyataḥ samāne yonā mithunā samokasā
divā na naktam palito yuvājani purū carann ajaro mānuṣā yugā
tam īṃ hinvanti dhītayo daśa vriśo devam martāsa ūtaye havāmahe
dhanor adhi pravata ā sa ṛṇvaty abhivrajadbhir vayunā navādhita
tvaṃ hy agne divyasya rājasi tvam pārthivasya paśupā iva tmanā
enī ta ete bṛhatī abhiśriyā hiraṇyayī vakvarī barhir āśāte
agne juṣasva prati harya tad vaco mandra svadhāva ṛtajāta sukrato
yo viśvataḥ pratyaṅṅ asi darśato raṇvaḥ saṃdṛṣṭau pitumāṃ iva kṣayaḥ
tam pṛcchatā sa jagāmā sa veda sa cikitvāṃ īyate sā nv īyate
tasmin santi praśiṣas tasminn iṣṭayaḥ sa vājasya śavasaḥ śuṣmiṇas patiḥ
tam it pṛcchanti na simo vi pṛcchati sveneva dhīro manasā yad agrabhīt
na mṛṣyate prathamaṃ nāparaṃ vaco 'sya kratvā sacate apradṛpitaḥ
tam id gacchanti juhvas tam arvatīr viśvāny ekaḥ śṛṇavad vacāṃsi me
purupraiṣas taturir yajñasādhano 'cchidrotiḥ śiśur ādatta saṃ rabhaḥ
upasthāyaṃ carati yat samārata sadyo jātas tatsāra yujyebhiḥ
abhi śvāntam mṛśate nāndye mude yad īṃ gacchanty uśatīr apiṣṭhitam
sa īm mṛgo apyo vanargur upa tvacy upamasyāṃ ni dhāyi
vy abravīd vayunā martyebhyo 'gnir vidvāṃ ṛtacid dhi satyaḥ
trimūrdhānaṃ saptaraśmiṃ gṛṇīṣe 'nūnam agnim pitror upasthe
niṣattam asya carato dhruvasya viśvā divo rocanāpaprivāṃsam
ukṣā mahāṃ abhi vavakṣa ene ajaras tasthāv itaūtir ṛṣvaḥ
urvyāḥ pado ni dadhāti sānau rihanty ūdho aruṣāso asya
samānaṃ vatsam abhi saṃcarantī viṣvag dhenū vi carataḥ sumeke
anapavṛjyāṃ adhvano mimāne viśvān ketāṃ adhi maho dadhāne
dhīrāsaḥ padaṃ kavayo nayanti nānā hṛdā rakṣamāṇā ajuryam
siṣāsantaḥ pary apaśyanta sindhum āvir ebhyo abhavat sūryo nṝn
didṛkṣeṇyaḥ pari kāṣṭhāsu jenya īḷenyo maho arbhāya jīvase
purutrā yad abhavat sūr ahaibhyo garbhebhyo maghavā viśvadarśataḥ
kathā te agne śucayanta āyor dadāśur vājebhir āśuṣāṇāḥ
ubhe yat toke tanaye dadhānā ṛtasya sāman raṇayanta devāḥ
bodhā me asya vacaso yaviṣṭha maṃhiṣṭhasya prabhṛtasya svadhāvaḥ
pīyati tvo anu tvo gṛṇāti vandārus te tanvaṃ vande agne
ye pāyavo māmateyaṃ te agne paśyanto andhaṃ duritād arakṣan
rarakṣa tān sukṛto viśvavedā dipsanta id ripavo nāha debhuḥ
yo no agne ararivāṃ aghāyur arātīvā marcayati dvayena
mantro guruḥ punar astu so asmā anu mṛkṣīṣṭa tanvaṃ duruktaiḥ
uta vā yaḥ sahasya pravidvān marto martam marcayati dvayena
ataḥ pāhi stavamāna stuvantam agne mākir no duritāya dhāyīḥ
mathīd yad īṃ viṣṭo mātariśvā hotāraṃ viśvāpsuṃ viśvadevyam
ni yaṃ dadhur manuṣyāsu vikṣu svar ṇa citraṃ vapuṣe vibhāvam
dadānam in na dadabhanta manmāgnir varūtham mama tasya cākan
juṣanta viśvāny asya karmopastutim bharamāṇasya kāroḥ
nitye cin nu yaṃ sadane jagṛbhre praśastibhir dadhire yajñiyāsaḥ
pra sū nayanta gṛbhayanta iṣṭāv aśvāso na rathyo rārahāṇāḥ
purūṇi dasmo ni riṇāti jambhair ād rocate vana ā vibhāvā
ād asya vāto anu vāti śocir astur na śaryām asanām anu dyūn
na yaṃ ripavo na riṣaṇyavo garbhe santaṃ reṣaṇā reṣayanti
andhā apaśyā na dabhann abhikhyā nityāsa īm pretāro arakṣan
mahaḥ sa rāya eṣate patir dann ina inasya vasunaḥ pada ā
upa dhrajantam adrayo vidhann it
sa yo vṛṣā narāṃ na rodasyoḥ śravobhir asti jīvapītasargaḥ
pra yaḥ sasrāṇaḥ śiśrīta yonau
ā yaḥ puraṃ nārmiṇīm adīded atyaḥ kavir nabhanyo nārvā
sūro na rurukvāñ chatātmā
abhi dvijanmā trī rocanāni viśvā rajāṃsi śuśucāno asthāt
hotā yajiṣṭho apāṃ sadhasthe
ayaṃ sa hotā yo dvijanmā viśvā dadhe vāryāṇi śravasyā
marto yo asmai sutuko dadāśa
puru tvā dāśvān voce 'rir agne tava svid ā
todasyeva śaraṇa ā mahasya
vy aninasya dhaninaḥ prahoṣe cid araruṣaḥ
kadā cana prajigato adevayoḥ
sa candro vipra martyo maho vrādhantamo divi
pra-pret te agne vanuṣaḥ syāma
mitraṃ na yaṃ śimyā goṣu gavyavaḥ svādhyo vidathe apsu jījanan
arejetāṃ rodasī pājasā girā prati priyaṃ yajataṃ januṣām avaḥ
yad dha tyad vām purumīḷhasya sominaḥ pra mitrāso na dadhire svābhuvaḥ
adha kratuṃ vidataṃ gātum arcata uta śrutaṃ vṛṣaṇā pastyāvataḥ
ā vām bhūṣan kṣitayo janma rodasyoḥ pravācyaṃ vṛṣaṇā dakṣase mahe
yad īm ṛtāya bharatho yad arvate pra hotrayā śimyā vītho adhvaram
pra sā kṣitir asura yā mahi priya ṛtāvānāv ṛtam ā ghoṣatho bṛhat
yuvaṃ divo bṛhato dakṣam ābhuvaṃ gāṃ na dhury upa yuñjāthe apaḥ
mahī atra mahinā vāram ṛṇvatho 'reṇavas tuja ā sadman dhenavaḥ
svaranti tā uparatāti sūryam ā nimruca uṣasas takvavīr iva
ā vām ṛtāya keśinīr anūṣata mitra yatra varuṇa gātum arcathaḥ
ava tmanā sṛjatam pinvataṃ dhiyo yuvaṃ viprasya manmanām irajyathaḥ
yo vāṃ yajñaiḥ śaśamāno ha dāśati kavir hotā yajati manmasādhanaḥ
upāha taṃ gacchatho vītho adhvaram acchā giraḥ sumatiṃ gantam asmayū
yuvāṃ yajñaiḥ prathamā gobhir añjata ṛtāvānā manaso na prayuktiṣu
bharanti vām manmanā saṃyatā giro 'dṛpyatā manasā revad āśāthe
revad vayo dadhāthe revad āśāthe narā māyābhir itaūti māhinam
na vāṃ dyāvo 'habhir nota sindhavo na devatvam paṇayo nānaśur magham
yuvaṃ vastrāṇi pīvasā vasāthe yuvor acchidrā mantavo ha sargāḥ
avātiratam anṛtāni viśva ṛtena mitrāvaruṇā sacethe
etac cana tvo vi ciketad eṣāṃ satyo mantraḥ kaviśasta ṛghāvān
triraśriṃ hanti caturaśrir ugro devanido ha prathamā ajūryan
apād eti prathamā padvatīnāṃ kas tad vām mitrāvaruṇā ciketa
garbho bhāram bharaty ā cid asya ṛtam piparty anṛtaṃ ni tārīt
prayantam it pari jāraṃ kanīnām paśyāmasi nopanipadyamānam
anavapṛgṇā vitatā vasānam priyam mitrasya varuṇasya dhāma
anaśvo jāto anabhīśur arvā kanikradat patayad ūrdhvasānuḥ
acittam brahma jujuṣur yuvānaḥ pra mitre dhāma varuṇe gṛṇantaḥ
ā dhenavo māmateyam avantīr brahmapriyam pīpayan sasminn ūdhan
pitvo bhikṣeta vayunāni vidvān āsāvivāsann aditim uruṣyet
ā vām mitrāvaruṇā havyajuṣṭiṃ namasā devāv avasā vavṛtyām
asmākam brahma pṛtanāsu sahyā asmākaṃ vṛṣṭir divyā supārā
yajāmahe vām mahaḥ sajoṣā havyebhir mitrāvaruṇā namobhiḥ
ghṛtair ghṛtasnū adha yad vām asme adhvaryavo na dhītibhir bharanti
prastutir vāṃ dhāma na prayuktir ayāmi mitrāvaruṇā suvṛktiḥ
anakti yad vāṃ vidatheṣu hotā sumnaṃ vāṃ sūrir vṛṣaṇāv iyakṣan
pīpāya dhenur aditir ṛtāya janāya mitrāvaruṇā havirde
hinoti yad vāṃ vidathe saparyan sa rātahavyo mānuṣo na hotā
uta vāṃ vikṣu madyāsv andho gāva āpaś ca pīpayanta devīḥ
uto no asya pūrvyaḥ patir dan vītam pātam payasa usriyāyāḥ
viṣṇor nu kaṃ vīryāṇi pra vocaṃ yaḥ pārthivāni vimame rajāṃsi
yo askabhāyad uttaraṃ sadhasthaṃ vicakramāṇas tredhorugāyaḥ
pra tad viṣṇu stavate vīryeṇa mṛgo na bhīmaḥ kucaro giriṣṭhāḥ
yasyoruṣu triṣu vikramaṇeṣv adhikṣiyanti bhuvanāni viśvā
pra viṣṇave śūṣam etu manma girikṣita urugāyāya vṛṣṇe
ya idaṃ dīrgham prayataṃ sadhastham eko vimame tribhir it padebhiḥ
yasya trī pūrṇā madhunā padāny akṣīyamāṇā svadhayā madanti
ya u tridhātu pṛthivīm uta dyām eko dādhāra bhuvanāni viśvā
tad asya priyam abhi pātho aśyāṃ naro yatra devayavo madanti
urukramasya sa hi bandhur itthā viṣṇoḥ pade parame madhva utsaḥ
tā vāṃ vāstūny uśmasi gamadhyai yatra gāvo bhūriśṛṅgā ayāsaḥ
atrāha tad urugāyasya vṛṣṇaḥ paramam padam ava bhāti bhūri
pra vaḥ pāntam andhaso dhiyāyate mahe śūrāya viṣṇave cārcata
yā sānuni parvatānām adābhyā mahas tasthatur arvateva sādhunā
tveṣam itthā samaraṇaṃ śimīvator indrāviṣṇū sutapā vām uruṣyati
yā martyāya pratidhīyamānam it kṛśānor astur asanām uruṣyathaḥ
tā īṃ vardhanti mahy asya pauṃsyaṃ ni mātarā nayati retase bhuje
dadhāti putro 'varam param pitur nāma tṛtīyam adhi rocane divaḥ
tat-tad id asya pauṃsyaṃ gṛṇīmasīnasya trātur avṛkasya mīḷhuṣaḥ
yaḥ pārthivāni tribhir id vigāmabhir uru kramiṣṭorugāyāya jīvase
dve id asya kramaṇe svardṛśo 'bhikhyāya martyo bhuraṇyati
tṛtīyam asya nakir ā dadharṣati vayaś cana patayantaḥ patatriṇaḥ
caturbhiḥ sākaṃ navatiṃ ca nāmabhiś cakraṃ na vṛttaṃ vyatīṃr avīvipat
bṛhaccharīro vimimāna ṛkvabhir yuvākumāraḥ praty ety āhavam
bhavā mitro na śevyo ghṛtāsutir vibhūtadyumna evayā u saprathāḥ
adhā te viṣṇo viduṣā cid ardhya stomo yajñaś ca rādhyo haviṣmatā
yaḥ pūrvyāya vedhase navīyase sumajjānaye viṣṇave dadāśati
yo jātam asya mahato mahi bravat sed u śravobhir yujyaṃ cid abhy asat
tam u stotāraḥ pūrvyaṃ yathā vida ṛtasya garbhaṃ januṣā pipartana
āsya jānanto nāma cid vivaktana mahas te viṣṇo sumatim bhajāmahe
tam asya rājā varuṇas tam aśvinā kratuṃ sacanta mārutasya vedhasaḥ
dādhāra dakṣam uttamam aharvidaṃ vrajaṃ ca viṣṇuḥ sakhivāṃ aporṇute
ā yo vivāya sacathāya daivya indrāya viṣṇuḥ sukṛte sukṛttaraḥ
vedhā ajinvat triṣadhastha āryam ṛtasya bhāge yajamānam ābhajat
abodhy agnir jma ud eti sūryo vy uṣāś candrā mahy āvo arciṣā
āyukṣātām aśvinā yātave ratham prāsāvīd devaḥ savitā jagat pṛthak
yad yuñjāthe vṛṣaṇam aśvinā rathaṃ ghṛtena no madhunā kṣatram ukṣatam
asmākam brahma pṛtanāsu jinvataṃ vayaṃ dhanā śūrasātā bhajemahi
arvāṅ tricakro madhuvāhano ratho jīrāśvo aśvinor yātu suṣṭutaḥ
trivandhuro maghavā viśvasaubhagaḥ śaṃ na ā vakṣad dvipade catuṣpade
ā na ūrjaṃ vahatam aśvinā yuvam madhumatyā naḥ kaśayā mimikṣatam
prāyus tāriṣṭaṃ nī rapāṃsi mṛkṣataṃ sedhataṃ dveṣo bhavataṃ sacābhuvā
yuvaṃ ha garbhaṃ jagatīṣu dhattho yuvaṃ viśveṣu bhuvaneṣv antaḥ
yuvam agniṃ ca vṛṣaṇāv apaś ca vanaspatīṃr aśvināv airayethām
yuvaṃ ha stho bhiṣajā bheṣajebhir atho ha stho rathyā rāthyebhiḥ
atho ha kṣatram adhi dhattha ugrā yo vāṃ haviṣmān manasā dadāśa
vasū rudrā purumantū vṛdhantā daśasyataṃ no vṛṣaṇāv abhiṣṭau
dasrā ha yad rekṇa aucathyo vām pra yat sasrāthe akavābhir ūtī
ko vāṃ dāśat sumataye cid asyai vasū yad dhethe namasā pade goḥ
jigṛtam asme revatīḥ purandhīḥ kāmapreṇeva manasā carantā
yukto ha yad vāṃ taugryāya perur vi madhye arṇaso dhāyi pajraḥ
upa vām avaḥ śaraṇaṃ gameyaṃ śūro nājma patayadbhir evaiḥ
upastutir aucathyam uruṣyen mā mām ime patatriṇī vi dugdhām
mā mām edho daśatayaś cito dhāk pra yad vām baddhas tmani khādati kṣām
na mā garan nadyo mātṛtamā dāsā yad īṃ susamubdham avādhuḥ
śiro yad asya traitano vitakṣat svayaṃ dāsa uro aṃsāv api gdha
dīrghatamā māmateyo jujurvān daśame yuge
apām arthaṃ yatīnām brahmā bhavati sārathiḥ
pra dyāvā yajñaiḥ pṛthivī ṛtāvṛdhā mahī stuṣe vidatheṣu pracetasā
devebhir ye devaputre sudaṃsasetthā dhiyā vāryāṇi prabhūṣataḥ
uta manye pitur adruho mano mātur mahi svatavas tad dhavīmabhiḥ
suretasā pitarā bhūma cakratur uru prajāyā amṛtaṃ varīmabhiḥ
te sūnavaḥ svapasaḥ sudaṃsaso mahī jajñur mātarā pūrvacittaye
sthātuś ca satyaṃ jagataś ca dharmaṇi putrasya pāthaḥ padam advayāvinaḥ
te māyino mamire supracetaso jāmī sayonī mithunā samokasā
navyaṃ-navyaṃ tantum ā tanvate divi samudre antaḥ kavayaḥ sudītayaḥ
tad rādho adya savitur vareṇyaṃ vayaṃ devasya prasave manāmahe
asmabhyaṃ dyāvāpṛthivī sucetunā rayiṃ dhattaṃ vasumantaṃ śatagvinam
te hi dyāvāpṛthivī viśvaśambhuva ṛtāvarī rajaso dhārayatkavī
sujanmanī dhiṣaṇe antar īyate devo devī dharmaṇā sūryaḥ śuciḥ
uruvyacasā mahinī asaścatā pitā mātā ca bhuvanāni rakṣataḥ
sudhṛṣṭame vapuṣye na rodasī pitā yat sīm abhi rūpair avāsayat
sa vahniḥ putraḥ pitroḥ pavitravān punāti dhīro bhuvanāni māyayā
dhenuṃ ca pṛśniṃ vṛṣabhaṃ suretasaṃ viśvāhā śukram payo asya dukṣata
ayaṃ devānām apasām apastamo yo jajāna rodasī viśvaśambhuvā
vi yo mame rajasī sukratūyayājarebhi skambhanebhiḥ sam ānṛce
te no gṛṇāne mahinī mahi śravaḥ kṣatraṃ dyāvāpṛthivī dhāsatho bṛhat
yenābhi kṛṣṭīs tatanāma viśvahā panāyyam ojo asme sam invatam
kim u śreṣṭhaḥ kiṃ yaviṣṭho na ājagan kim īyate dūtyaṃ kad yad ūcima
na nindima camasaṃ yo mahākulo 'gne bhrātar druṇa id bhūtim ūdima
ekaṃ camasaṃ caturaḥ kṛṇotana tad vo devā abruvan tad va āgamam
saudhanvanā yady evā kariṣyatha sākaṃ devair yajñiyāso bhaviṣyatha
agniṃ dūtam prati yad abravītanāśvaḥ kartvo ratha uteha kartvaḥ
dhenuḥ kartvā yuvaśā kartvā dvā tāni bhrātar anu vaḥ kṛtvy emasi
cakṛvāṃsa ṛbhavas tad apṛcchata kved abhūd yaḥ sya dūto na ājagan
yadāvākhyac camasāñ caturaḥ kṛtān ād it tvaṣṭā gnāsv antar ny ānaje
hanāmaināṃ iti tvaṣṭā yad abravīc camasaṃ ye devapānam anindiṣuḥ
anyā nāmāni kṛṇvate sute sacāṃ anyair enān kanyā nāmabhi sparat
indro harī yuyuje aśvinā ratham bṛhaspatir viśvarūpām upājata
ṛbhur vibhvā vājo devāṃ agacchata svapaso yajñiyam bhāgam aitana
niś carmaṇo gām ariṇīta dhītibhir yā jarantā yuvaśā tākṛṇotana
saudhanvanā aśvād aśvam atakṣata yuktvā ratham upa devāṃ ayātana
idam udakam pibatety abravītanedaṃ vā ghā pibatā muñjanejanam
saudhanvanā yadi tan neva haryatha tṛtīye ghā savane mādayādhvai
āpo bhūyiṣṭhā ity eko abravīd agnir bhūyiṣṭha ity anyo abravīt
vadharyantīm bahubhyaḥ praiko abravīd ṛtā vadantaś camasāṃ apiṃśata
śroṇām eka udakaṃ gām avājati māṃsam ekaḥ piṃśati sūnayābhṛtam
ā nimrucaḥ śakṛd eko apābharat kiṃ svit putrebhyaḥ pitarā upāvatuḥ
udvatsv asmā akṛṇotanā tṛṇaṃ nivatsv apaḥ svapasyayā naraḥ
agohyasya yad asastanā gṛhe tad adyedam ṛbhavo nānu gacchatha
sammīlya yad bhuvanā paryasarpata kva svit tātyā pitarā va āsatuḥ
aśapata yaḥ karasnaṃ va ādade yaḥ prābravīt pro tasmā abravītana
suṣupvāṃsa ṛbhavas tad apṛcchatāgohya ka idaṃ no abūbudhat
śvānam basto bodhayitāram abravīt saṃvatsara idam adyā vy akhyata
divā yānti maruto bhūmyāgnir ayaṃ vāto antarikṣeṇa yāti
adbhir yāti varuṇaḥ samudrair yuṣmāṃ icchantaḥ śavaso napātaḥ
mā no mitro varuṇo aryamāyur indra ṛbhukṣā marutaḥ pari khyan
yad vājino devajātasya sapteḥ pravakṣyāmo vidathe vīryāṇi
yan nirṇijā rekṇasā prāvṛtasya rātiṃ gṛbhītām mukhato nayanti
suprāṅ ajo memyad viśvarūpa indrāpūṣṇoḥ priyam apy eti pāthaḥ
eṣa cchāgaḥ puro aśvena vājinā pūṣṇo bhāgo nīyate viśvadevyaḥ
abhipriyaṃ yat puroḷāśam arvatā tvaṣṭed enaṃ sauśravasāya jinvati
yad dhaviṣyam ṛtuśo devayānaṃ trir mānuṣāḥ pary aśvaṃ nayanti
atrā pūṣṇaḥ prathamo bhāga eti yajñaṃ devebhyaḥ prativedayann ajaḥ
hotādhvaryur āvayā agnimindho grāvagrābha uta śaṃstā suvipraḥ
tena yajñena svaraṅkṛtena sviṣṭena vakṣaṇā ā pṛṇadhvam
yūpavraskā uta ye yūpavāhāś caṣālaṃ ye aśvayūpāya takṣati
ye cārvate pacanaṃ sambharanty uto teṣām abhigūrtir na invatu
upa prāgāt suman me 'dhāyi manma devānām āśā upa vītapṛṣṭhaḥ
anv enaṃ viprā ṛṣayo madanti devānām puṣṭe cakṛmā subandhum
yad vājino dāma saṃdānam arvato yā śīrṣaṇyā raśanā rajjur asya
yad vā ghāsya prabhṛtam āsye tṛṇaṃ sarvā tā te api deveṣv astu
yad aśvasya kraviṣo makṣikāśa yad vā svarau svadhitau riptam asti
yad dhastayoḥ śamitur yan nakheṣu sarvā tā te api deveṣv astu
yad ūvadhyam udarasyāpavāti ya āmasya kraviṣo gandho asti
sukṛtā tac chamitāraḥ kṛṇvantūta medhaṃ śṛtapākam pacantu
yat te gātrād agninā pacyamānād abhi śūlaṃ nihatasyāvadhāvati
mā tad bhūmyām ā śriṣan mā tṛṇeṣu devebhyas tad uśadbhyo rātam astu
ye vājinam paripaśyanti pakvaṃ ya īm āhuḥ surabhir nir hareti
ye cārvato māṃsabhikṣām upāsata uto teṣām abhigūrtir na invatu
yan nīkṣaṇam māṃspacanyā ukhāyā yā pātrāṇi yūṣṇa āsecanāni
ūṣmaṇyāpidhānā carūṇām aṅkāḥ sūnāḥ pari bhūṣanty aśvam
nikramaṇaṃ niṣadanaṃ vivartanaṃ yac ca paḍbīśam arvataḥ
yac ca papau yac ca ghāsiṃ jaghāsa sarvā tā te api deveṣv astu
mā tvāgnir dhvanayīd dhūmagandhir mokhā bhrājanty abhi vikta jaghriḥ
iṣṭaṃ vītam abhigūrtaṃ vaṣaṭkṛtaṃ taṃ devāsaḥ prati gṛbhṇanty aśvam
yad aśvāya vāsa upastṛṇanty adhīvāsaṃ yā hiraṇyāny asmai
saṃdānam arvantam paḍbīśam priyā deveṣv ā yāmayanti
yat te sāde mahasā śūkṛtasya pārṣṇyā vā kaśayā vā tutoda
sruceva tā haviṣo adhvareṣu sarvā tā te brahmaṇā sūdayāmi
catustriṃśad vājino devabandhor vaṅkrīr aśvasya svadhitiḥ sam eti
acchidrā gātrā vayunā kṛṇota paruṣ-parur anughuṣyā vi śasta
ekas tvaṣṭur aśvasyā viśastā dvā yantārā bhavatas tatha ṛtuḥ
yā te gātrāṇām ṛtuthā kṛṇomi tā-tā piṇḍānām pra juhomy agnau
mā tvā tapat priya ātmāpiyantam mā svadhitis tanva ā tiṣṭhipat te
mā te gṛdhnur aviśastātihāya chidrā gātrāṇy asinā mithū kaḥ
na vā u etan mriyase na riṣyasi devāṃ id eṣi pathibhiḥ sugebhiḥ
harī te yuñjā pṛṣatī abhūtām upāsthād vājī dhuri rāsabhasya
sugavyaṃ no vājī svaśvyam puṃsaḥ putrāṃ uta viśvāpuṣaṃ rayim
anāgāstvaṃ no aditiḥ kṛṇotu kṣatraṃ no aśvo vanatāṃ haviṣmān
yad akrandaḥ prathamaṃ jāyamāna udyan samudrād uta vā purīṣāt
śyenasya pakṣā hariṇasya bāhū upastutyam mahi jātaṃ te arvan
yamena dattaṃ trita enam āyunag indra eṇam prathamo adhy atiṣṭhat
gandharvo asya raśanām agṛbhṇāt sūrād aśvaṃ vasavo nir ataṣṭa
asi yamo asy ādityo arvann asi trito guhyena vratena
asi somena samayā vipṛkta āhus te trīṇi divi bandhanāni
trīṇi ta āhur divi bandhanāni trīṇy apsu trīṇy antaḥ samudre
uteva me varuṇaś chantsy arvan yatrā ta āhuḥ paramaṃ janitram
imā te vājinn avamārjanānīmā śaphānāṃ sanitur nidhānā
atrā te bhadrā raśanā apaśyam ṛtasya yā abhirakṣanti gopāḥ
ātmānaṃ te manasārād ajānām avo divā patayantam pataṅgam
śiro apaśyam pathibhiḥ sugebhir areṇubhir jehamānam patatri
atrā te rūpam uttamam apaśyaṃ jigīṣamāṇam iṣa ā pade goḥ
yadā te marto anu bhogam ānaḷ ād id grasiṣṭha oṣadhīr ajīgaḥ
anu tvā ratho anu maryo arvann anu gāvo 'nu bhagaḥ kanīnām
anu vrātāsas tava sakhyam īyur anu devā mamire vīryaṃ te
hiraṇyaśṛṅgo 'yo asya pādā manojavā avara indra āsīt
devā id asya haviradyam āyan yo arvantam prathamo adhyatiṣṭhat
īrmāntāsaḥ silikamadhyamāsaḥ saṃ śūraṇāso divyāso atyāḥ
haṃsā iva śreṇiśo yatante yad ākṣiṣur divyam ajmam aśvāḥ
tava śarīram patayiṣṇv arvan tava cittaṃ vāta iva dhrajīmān
tava śṛṅgāṇi viṣṭhitā purutrāraṇyeṣu jarbhurāṇā caranti
upa prāgāc chasanaṃ vājy arvā devadrīcā manasā dīdhyānaḥ
ajaḥ puro nīyate nābhir asyānu paścāt kavayo yanti rebhāḥ
upa prāgāt paramaṃ yat sadhastham arvāṃ acchā pitaram mātaraṃ ca
adyā devāñ juṣṭatamo hi gamyā athā śāste dāśuṣe vāryāṇi
asya vāmasya palitasya hotus tasya bhrātā madhyamo asty aśnaḥ
tṛtīyo bhrātā ghṛtapṛṣṭho asyātrāpaśyaṃ viśpatiṃ saptaputram
sapta yuñjanti ratham ekacakram eko aśvo vahati saptanāmā
trinābhi cakram ajaram anarvaṃ yatremā viśvā bhuvanādhi tasthuḥ
imaṃ ratham adhi ye sapta tasthuḥ saptacakraṃ sapta vahanty aśvāḥ
sapta svasāro abhi saṃ navante yatra gavāṃ nihitā sapta nāma
ko dadarśa prathamaṃ jāyamānam asthanvantaṃ yad anasthā bibharti
bhūmyā asur asṛg ātmā kva svit ko vidvāṃsam upa gāt praṣṭum etat
pākaḥ pṛcchāmi manasāvijānan devānām enā nihitā padāni
vatse baṣkaye 'dhi sapta tantūn vi tatnire kavaya otavā u
acikitvāñ cikituṣaś cid atra kavīn pṛcchāmi vidmane na vidvān
vi yas tastambha ṣaḷ imā rajāṃsy ajasya rūpe kim api svid ekam
iha bravītu ya īm aṅga vedāsya vāmasya nihitam padaṃ veḥ
śīrṣṇaḥ kṣīraṃ duhrate gāvo asya vavriṃ vasānā udakam padāpuḥ
mātā pitaram ṛta ā babhāja dhīty agre manasā saṃ hi jagme
sā bībhatsur garbharasā nividdhā namasvanta id upavākam īyuḥ
yuktā mātāsīd dhuri dakṣiṇāyā atiṣṭhad garbho vṛjanīṣv antaḥ
amīmed vatso anu gām apaśyad viśvarūpyaṃ triṣu yojaneṣu
tisro mātṝs trīn pitṝn bibhrad eka ūrdhvas tasthau nem ava glāpayanti
mantrayante divo amuṣya pṛṣṭhe viśvavidaṃ vācam aviśvaminvām
dvādaśāraṃ nahi taj jarāya varvarti cakram pari dyām ṛtasya
ā putrā agne mithunāso atra sapta śatāni viṃśatiś ca tasthuḥ
pañcapādam pitaraṃ dvādaśākṛtiṃ diva āhuḥ pare ardhe purīṣiṇam
atheme anya upare vicakṣaṇaṃ saptacakre ṣaḷara āhur arpitam
pañcāre cakre parivartamāne tasminn ā tasthur bhuvanāni viśvā
tasya nākṣas tapyate bhūribhāraḥ sanād eva na śīryate sanābhiḥ
sanemi cakram ajaraṃ vi vāvṛta uttānāyāṃ daśa yuktā vahanti
sūryasya cakṣū rajasaity āvṛtaṃ tasminn ārpitā bhuvanāni viśvā
sākañjānāṃ saptatham āhur ekajaṃ ṣaḷ id yamā ṛṣayo devajā iti
teṣām iṣṭāni vihitāni dhāmaśa sthātre rejante vikṛtāni rūpaśaḥ
striyaḥ satīs tāṃ u me puṃsa āhuḥ paśyad akṣaṇvān na vi cetad andhaḥ
kavir yaḥ putraḥ sa īm ā ciketa yas tā vijānāt sa pituṣ pitāsat
avaḥ pareṇa para enāvareṇa padā vatsam bibhratī gaur ud asthāt
sā kadrīcī kaṃ svid ardham parāgāt kva svit sūte nahi yūthe antaḥ
avaḥ pareṇa pitaraṃ yo asyānuveda para enāvareṇa
kavīyamānaḥ ka iha pra vocad devam manaḥ kuto adhi prajātam
ye arvāñcas tāṃ u parāca āhur ye parāñcas tāṃ u arvāca āhuḥ
indraś ca yā cakrathuḥ soma tāni dhurā na yuktā rajaso vahanti
dvā suparṇā sayujā sakhāyā samānaṃ vṛkṣam pari ṣasvajāte
tayor anyaḥ pippalaṃ svādv atty anaśnann anyo abhi cākaśīti
yatrā suparṇā amṛtasya bhāgam animeṣaṃ vidathābhisvaranti
ino viśvasya bhuvanasya gopāḥ sa mā dhīraḥ pākam atrā viveśa
yasmin vṛkṣe madhvadaḥ suparṇā niviśante suvate cādhi viśve
tasyed āhuḥ pippalaṃ svādv agre tan non naśad yaḥ pitaraṃ na veda
yad gāyatre adhi gāyatram āhitaṃ traiṣṭubhād vā traiṣṭubhaṃ niratakṣata
yad vā jagaj jagaty āhitam padaṃ ya it tad vidus te amṛtatvam ānaśuḥ
gāyatreṇa prati mimīte arkam arkeṇa sāma traiṣṭubhena vākam
vākena vākaṃ dvipadā catuṣpadākṣareṇa mimate sapta vāṇīḥ
jagatā sindhuṃ divy astabhāyad rathantare sūryam pary apaśyat
gāyatrasya samidhas tisra āhus tato mahnā pra ririce mahitvā
upa hvaye sudughāṃ dhenum etāṃ suhasto godhug uta dohad enām
śreṣṭhaṃ savaṃ savitā sāviṣan no 'bhīddho gharmas tad u ṣu pra vocam
hiṅkṛṇvatī vasupatnī vasūnāṃ vatsam icchantī manasābhy āgāt
duhām aśvibhyām payo aghnyeyaṃ sā vardhatām mahate saubhagāya
gaur amīmed anu vatsam miṣantam mūrdhānaṃ hiṅṅ akṛṇon mātavā u
sṛkvāṇaṃ gharmam abhi vāvaśānā mimāti māyum payate payobhiḥ
ayaṃ sa śiṅkte yena gaur abhīvṛtā mimāti māyuṃ dhvasanāv adhi śritā
sā cittibhir ni hi cakāra martyaṃ vidyud bhavantī prati vavrim auhata
anac chaye turagātu jīvam ejad dhruvam madhya ā pastyānām
jīvo mṛtasya carati svadhābhir amartyo martyenā sayoniḥ
apaśyaṃ gopām anipadyamānam ā ca parā ca pathibhiś carantam
sa sadhrīcīḥ sa viṣūcīr vasāna ā varīvarti bhuvaneṣv antaḥ
ya īṃ cakāra na so asya veda ya īṃ dadarśa hirug in nu tasmāt
sa mātur yonā parivīto antar bahuprajā nirṛtim ā viveśa
dyaur me pitā janitā nābhir atra bandhur me mātā pṛthivī mahīyam
uttānayoś camvor yonir antar atrā pitā duhitur garbham ādhāt
pṛcchāmi tvā param antam pṛthivyāḥ pṛcchāmi yatra bhuvanasya nābhiḥ
pṛcchāmi tvā vṛṣṇo aśvasya retaḥ pṛcchāmi vācaḥ paramaṃ vyoma
iyaṃ vediḥ paro antaḥ pṛthivyā ayaṃ yajño bhuvanasya nābhiḥ
ayaṃ somo vṛṣṇo aśvasya reto brahmāyaṃ vācaḥ paramaṃ vyoma
saptārdhagarbhā bhuvanasya reto viṣṇos tiṣṭhanti pradiśā vidharmaṇi
te dhītibhir manasā te vipaścitaḥ paribhuvaḥ pari bhavanti viśvataḥ
na vi jānāmi yad ivedam asmi niṇyaḥ saṃnaddho manasā carāmi
yadā māgan prathamajā ṛtasyād id vāco aśnuve bhāgam asyāḥ
apāṅ prāṅ eti svadhayā gṛbhīto 'martyo martyenā sayoniḥ
tā śaśvantā viṣūcīnā viyantā ny anyaṃ cikyur na ni cikyur anyam
ṛco akṣare parame vyoman yasmin devā adhi viśve niṣeduḥ
yas tan na veda kim ṛcā kariṣyati ya it tad vidus ta ime sam āsate
sūyavasād bhagavatī hi bhūyā atho vayam bhagavantaḥ syāma
addhi tṛṇam aghnye viśvadānīm piba śuddham udakam ācarantī
gaurīr mimāya salilāni takṣaty ekapadī dvipadī sā catuṣpadī
aṣṭāpadī navapadī babhūvuṣī sahasrākṣarā parame vyoman
tasyāḥ samudrā adhi vi kṣaranti tena jīvanti pradiśaś catasraḥ
tataḥ kṣaraty akṣaraṃ tad viśvam upa jīvati
śakamayaṃ dhūmam ārād apaśyaṃ viṣūvatā para enāvareṇa
ukṣāṇam pṛśnim apacanta vīrās tāni dharmāṇi prathamāny āsan
trayaḥ keśina ṛtuthā vi cakṣate saṃvatsare vapata eka eṣām
viśvam eko abhi caṣṭe śacībhir dhrājir ekasya dadṛśe na rūpam
catvāri vāk parimitā padāni tāni vidur brāhmaṇā ye manīṣiṇaḥ
guhā trīṇi nihitā neṅgayanti turīyaṃ vāco manuṣyā vadanti
indram mitraṃ varuṇam agnim āhur atho divyaḥ sa suparṇo garutmān
ekaṃ sad viprā bahudhā vadanty agniṃ yamam mātariśvānam āhuḥ
kṛṣṇaṃ niyānaṃ harayaḥ suparṇā apo vasānā divam ut patanti
ta āvavṛtran sadanād ṛtasyād id ghṛtena pṛthivī vy udyate
dvādaśa pradhayaś cakram ekaṃ trīṇi nabhyāni ka u tac ciketa
tasmin sākaṃ triśatā na śaṅkavo 'rpitāḥ ṣaṣṭir na calācalāsaḥ
yas te stanaḥ śaśayo yo mayobhūr yena viśvā puṣyasi vāryāṇi
yo ratnadhā vasuvid yaḥ sudatraḥ sarasvati tam iha dhātave kaḥ
yajñena yajñam ayajanta devās tāni dharmāṇi prathamāny āsan
te ha nākam mahimānaḥ sacanta yatra pūrve sādhyāḥ santi devāḥ
samānam etad udakam uc caity ava cāhabhiḥ
bhūmim parjanyā jinvanti divaṃ jinvanty agnayaḥ
divyaṃ suparṇaṃ vāyasam bṛhantam apāṃ garbhaṃ darśatam oṣadhīnām
abhīpato vṛṣṭibhis tarpayantaṃ sarasvantam avase johavīmi
kayā śubhā savayasaḥ sanīḷāḥ samānyā marutaḥ sam mimikṣuḥ
kayā matī kuta etāsa ete 'rcanti śuṣmaṃ vṛṣaṇo vasūyā
kasya brahmāṇi jujuṣur yuvānaḥ ko adhvare maruta ā vavarta
śyenāṃ iva dhrajato antarikṣe kena mahā manasā rīramāma
kutas tvam indra māhinaḥ sann eko yāsi satpate kiṃ ta itthā
sam pṛcchase samarāṇaḥ śubhānair voces tan no harivo yat te asme
brahmāṇi me matayaḥ śaṃ sutāsaḥ śuṣma iyarti prabhṛto me adriḥ
ā śāsate prati haryanty ukthemā harī vahatas tā no accha
ato vayam antamebhir yujānāḥ svakṣatrebhis tanvaḥ śumbhamānāḥ
mahobhir etāṃ upa yujmahe nv indra svadhām anu hi no babhūtha
kva syā vo marutaḥ svadhāsīd yan mām ekaṃ samadhattāhihatye
ahaṃ hy ugras taviṣas tuviṣmān viśvasya śatror anamaṃ vadhasnaiḥ
bhūri cakartha yujyebhir asme samānebhir vṛṣabha pauṃsyebhiḥ
bhūrīṇi hi kṛṇavāmā śaviṣṭhendra kratvā maruto yad vaśāma
vadhīṃ vṛtram maruta indriyeṇa svena bhāmena taviṣo babhūvān
aham etā manave viśvaścandrāḥ sugā apaś cakara vajrabāhuḥ
anuttam ā te maghavan nakir nu na tvāvāṃ asti devatā vidānaḥ
na jāyamāno naśate na jāto yāni kariṣyā kṛṇuhi pravṛddha
ekasya cin me vibhv astv ojo yā nu dadhṛṣvān kṛṇavai manīṣā
ahaṃ hy ugro maruto vidāno yāni cyavam indra id īśa eṣām
amandan mā maruta stomo atra yan me naraḥ śrutyam brahma cakra
indrāya vṛṣṇe sumakhāya mahyaṃ sakhye sakhāyas tanve tanūbhiḥ
eved ete prati mā rocamānā anedyaḥ śrava eṣo dadhānāḥ
saṃcakṣyā marutaś candravarṇā acchānta me chadayāthā ca nūnam
ko nv atra maruto māmahe vaḥ pra yātana sakhīṃr acchā sakhāyaḥ
manmāni citrā apivātayanta eṣām bhūta navedā ma ṛtānām
ā yad duvasyād duvase na kārur asmāñ cakre mānyasya medhā
o ṣu vartta maruto vipram acchemā brahmāṇi jaritā vo arcat
eṣa va stomo maruta iyaṃ gīr māndāryasya mānyasya kāroḥ
eṣā yāsīṣṭa tanve vayāṃ vidyāmeṣaṃ vṛjanaṃ jīradānum
tan nu vocāma rabhasāya janmane pūrvam mahitvaṃ vṛṣabhasya ketave
aidheva yāman marutas tuviṣvaṇo yudheva śakrās taviṣāṇi kartana
nityaṃ na sūnum madhu bibhrata upa krīḷanti krīḷā vidatheṣu ghṛṣvayaḥ
nakṣanti rudrā avasā namasvinaṃ na mardhanti svatavaso haviṣkṛtam
yasmā ūmāso amṛtā arāsata rāyas poṣaṃ ca haviṣā dadāśuṣe
ukṣanty asmai maruto hitā iva purū rajāṃsi payasā mayobhuvaḥ
ā ye rajāṃsi taviṣībhir avyata pra va evāsaḥ svayatāso adhrajan
bhayante viśvā bhuvanāni harmyā citro vo yāmaḥ prayatāsv ṛṣṭiṣu
yat tveṣayāmā nadayanta parvatān divo vā pṛṣṭhaṃ naryā acucyavuḥ
viśvo vo ajman bhayate vanaspatī rathīyantīva pra jihīta oṣadhiḥ
yūyaṃ na ugrā marutaḥ sucetunāriṣṭagrāmāḥ sumatim pipartana
yatrā vo didyud radati krivirdatī riṇāti paśvaḥ sudhiteva barhaṇā
pra skambhadeṣṇā anavabhrarādhaso 'lātṛṇāso vidatheṣu suṣṭutāḥ
arcanty arkam madirasya pītaye vidur vīrasya prathamāni pauṃsyā
śatabhujibhis tam abhihruter aghāt pūrbhī rakṣatā maruto yam āvata
janaṃ yam ugrās tavaso virapśinaḥ pāthanā śaṃsāt tanayasya puṣṭiṣu
viśvāni bhadrā maruto ratheṣu vo mithaspṛdhyeva taviṣāṇy āhitā
aṃseṣv ā vaḥ prapatheṣu khādayo 'kṣo vaś cakrā samayā vi vāvṛte
bhūrīṇi bhadrā naryeṣu bāhuṣu vakṣassu rukmā rabhasāso añjayaḥ
aṃseṣv etāḥ paviṣu kṣurā adhi vayo na pakṣān vy anu śriyo dhire
mahānto mahnā vibhvo vibhūtayo dūredṛśo ye divyā iva stṛbhiḥ
mandrāḥ sujihvāḥ svaritāra āsabhiḥ sammiślā indre marutaḥ pariṣṭubhaḥ
tad vaḥ sujātā maruto mahitvanaṃ dīrghaṃ vo dātram aditer iva vratam
indraś cana tyajasā vi hruṇāti taj janāya yasmai sukṛte arādhvam
tad vo jāmitvam marutaḥ pare yuge purū yac chaṃsam amṛtāsa āvata
ayā dhiyā manave śruṣṭim āvyā sākaṃ naro daṃsanair ā cikitrire
yena dīrgham marutaḥ śūśavāma yuṣmākena parīṇasā turāsaḥ
ā yat tatanan vṛjane janāsa ebhir yajñebhis tad abhīṣṭim aśyām
eṣa va stomo maruta iyaṃ gīr māndāryasya mānyasya kāroḥ
eṣā yāsīṣṭa tanve vayāṃ vidyāmeṣaṃ vṛjanaṃ jīradānum
sahasraṃ ta indrotayo naḥ sahasram iṣo harivo gūrtatamāḥ
sahasraṃ rāyo mādayadhyai sahasriṇa upa no yantu vājāḥ
ā no 'vobhir maruto yāntv acchā jyeṣṭhebhir vā bṛhaddivaiḥ sumāyāḥ
adha yad eṣāṃ niyutaḥ paramāḥ samudrasya cid dhanayanta pāre
mimyakṣa yeṣu sudhitā ghṛtācī hiraṇyanirṇig uparā na ṛṣṭiḥ
guhā carantī manuṣo na yoṣā sabhāvatī vidathyeva saṃ vāk
parā śubhrā ayāso yavyā sādhāraṇyeva maruto mimikṣuḥ
na rodasī apa nudanta ghorā juṣanta vṛdhaṃ sakhyāya devāḥ
joṣad yad īm asuryā sacadhyai viṣitastukā rodasī nṛmaṇāḥ
ā sūryeva vidhato rathaṃ gāt tveṣapratīkā nabhaso netyā
āsthāpayanta yuvatiṃ yuvānaḥ śubhe nimiślāṃ vidatheṣu pajrām
arko yad vo maruto haviṣmān gāyad gāthaṃ sutasomo duvasyan
pra taṃ vivakmi vakmyo ya eṣām marutām mahimā satyo asti
sacā yad īṃ vṛṣamaṇā ahaṃyu sthirā cij janīr vahate subhāgāḥ
pānti mitrāvaruṇāv avadyāc cayata īm aryamo apraśastān
uta cyavante acyutā dhruvāṇi vāvṛdha īm maruto dātivāraḥ
nahī nu vo maruto anty asme ārāttāc cic chavaso antam āpuḥ
te dhṛṣṇunā śavasā śūśuvāṃso 'rṇo na dveṣo dhṛṣatā pari ṣṭhuḥ
vayam adyendrasya preṣṭhā vayaṃ śvo vocemahi samarye
vayam purā mahi ca no anu dyūn tan na ṛbhukṣā narām anu ṣyāt
eṣa va stomo maruta iyaṃ gīr māndāryasya mānyasya kāroḥ
eṣā yāsīṣṭa tanve vayāṃ vidyāmeṣaṃ vṛjanaṃ jīradānum
yajñā-yajñā vaḥ samanā tuturvaṇir dhiyaṃ-dhiyaṃ vo devayā u dadhidhve
ā vo 'rvācaḥ suvitāya rodasyor mahe vavṛtyām avase suvṛktibhiḥ
vavrāso na ye svajāḥ svatavasa iṣaṃ svar abhijāyanta dhūtayaḥ
sahasriyāso apāṃ normaya āsā gāvo vandyāso nokṣaṇaḥ
somāso na ye sutās tṛptāṃśavo hṛtsu pītāso duvaso nāsate
aiṣām aṃseṣu rambhiṇīva rārabhe hasteṣu khādiś ca kṛtiś ca saṃ dadhe
ava svayuktā diva ā vṛthā yayur amartyāḥ kaśayā codata tmanā
areṇavas tuvijātā acucyavur dṛḷhāni cin maruto bhrājadṛṣṭayaḥ
ko vo 'ntar maruta ṛṣṭividyuto rejati tmanā hanveva jihvayā
dhanvacyuta iṣāṃ na yāmani purupraiṣā ahanyo naitaśaḥ
kva svid asya rajaso mahas paraṃ kvāvaram maruto yasminn āyaya
yac cyāvayatha vithureva saṃhitaṃ vy adriṇā patatha tveṣam arṇavam
sātir na vo 'mavatī svarvatī tveṣā vipākā marutaḥ pipiṣvatī
bhadrā vo rātiḥ pṛṇato na dakṣiṇā pṛthujrayī asuryeva jañjatī
prati ṣṭobhanti sindhavaḥ pavibhyo yad abhriyāṃ vācam udīrayanti
ava smayanta vidyutaḥ pṛthivyāṃ yadī ghṛtam marutaḥ pruṣṇuvanti
asūta pṛśnir mahate raṇāya tveṣam ayāsām marutām anīkam
te sapsarāso 'janayantābhvam ād it svadhām iṣirām pary apaśyan
eṣa va stomo maruta iyaṃ gīr māndāryasya mānyasya kāroḥ
eṣā yāsīṣṭa tanve vayāṃ vidyāmeṣaṃ vṛjanaṃ jīradānum
mahaś cit tvam indra yata etān mahaś cid asi tyajaso varūtā
sa no vedho marutāṃ cikitvān sumnā vanuṣva tava hi preṣṭhā
ayujran ta indra viśvakṛṣṭīr vidānāso niṣṣidho martyatrā
marutām pṛtsutir hāsamānā svarmīḷhasya pradhanasya sātau
amyak sā ta indra ṛṣṭir asme sanemy abhvam maruto junanti
agniś cid dhi ṣmātase śuśukvān āpo na dvīpaṃ dadhati prayāṃsi
tvaṃ tū na indra taṃ rayiṃ dā ojiṣṭhayā dakṣiṇayeva rātim
stutaś ca yās te cakananta vāyo stanaṃ na madhvaḥ pīpayanta vājaiḥ
tve rāya indra tośatamāḥ praṇetāraḥ kasya cid ṛtāyoḥ
te ṣu ṇo maruto mṛḷayantu ye smā purā gātūyantīva devāḥ
prati pra yāhīndra mīḷhuṣo nṝn mahaḥ pārthive sadane yatasva
adha yad eṣām pṛthubudhnāsa etās tīrthe nāryaḥ pauṃsyāni tasthuḥ
prati ghorāṇām etānām ayāsām marutāṃ śṛṇva āyatām upabdiḥ
ye martyam pṛtanāyantam ūmair ṛṇāvānaṃ na patayanta sargaiḥ
tvam mānebhya indra viśvajanyā radā marudbhiḥ śurudho goagrāḥ
stavānebhi stavase deva devair vidyāmeṣaṃ vṛjanaṃ jīradānum
na nūnam asti no śvaḥ kas tad veda yad adbhutam
anyasya cittam abhi saṃcareṇyam utādhītaṃ vi naśyati
kiṃ na indra jighāṃsasi bhrātaro marutas tava
tebhiḥ kalpasva sādhuyā mā naḥ samaraṇe vadhīḥ
kiṃ no bhrātar agastya sakhā sann ati manyase
vidmā hi te yathā mano 'smabhyam in na ditsasi
araṃ kṛṇvantu vediṃ sam agnim indhatām puraḥ
tatrāmṛtasya cetanaṃ yajñaṃ te tanavāvahai
tvam īśiṣe vasupate vasūnāṃ tvam mitrāṇām mitrapate dheṣṭhaḥ
indra tvam marudbhiḥ saṃ vadasvādha prāśāna ṛtuthā havīṃṣi
prati va enā namasāham emi sūktena bhikṣe sumatiṃ turāṇām
rarāṇatā maruto vedyābhir ni heḷo dhatta vi mucadhvam aśvān
eṣa va stomo maruto namasvān hṛdā taṣṭo manasā dhāyi devāḥ
upem ā yāta manasā juṣāṇā yūyaṃ hi ṣṭhā namasa id vṛdhāsaḥ
stutāso no maruto mṛḷayantūta stuto maghavā śambhaviṣṭhaḥ
ūrdhvā naḥ santu komyā vanāny ahāni viśvā maruto jigīṣā
asmād ahaṃ taviṣād īṣamāṇa indrād bhiyā maruto rejamānaḥ
yuṣmabhyaṃ havyā niśitāny āsan tāny āre cakṛmā mṛḷatā naḥ
yena mānāsaś citayanta usrā vyuṣṭiṣu śavasā śaśvatīnām
sa no marudbhir vṛṣabha śravo dhā ugra ugrebhi sthaviraḥ sahodāḥ
tvam pāhīndra sahīyaso nṝn bhavā marudbhir avayātaheḷāḥ
supraketebhiḥ sāsahir dadhāno vidyāmeṣaṃ vṛjanaṃ jīradānum
citro vo 'stu yāmaś citra ūtī sudānavaḥ
maruto ahibhānavaḥ
āre sā vaḥ sudānavo maruta ṛñjatī śaruḥ
āre aśmā yam asyatha
tṛṇaskandasya nu viśaḥ pari vṛṅkta sudānavaḥ
ūrdhvān naḥ karta jīvase
gāyat sāma nabhanyaṃ yathā ver arcāma tad vāvṛdhānaṃ svarvat
gāvo dhenavo barhiṣy adabdhā ā yat sadmānaṃ divyaṃ vivāsān
arcad vṛṣā vṛṣabhiḥ sveduhavyair mṛgo nāśno ati yaj juguryāt
pra mandayur manāṃ gūrta hotā bharate maryo mithunā yajatraḥ
nakṣad dhotā pari sadma mitā yan bharad garbham ā śaradaḥ pṛthivyāḥ
krandad aśvo nayamāno ruvad gaur antar dūto na rodasī carad vāk
tā karmāṣatarāsmai pra cyautnāni devayanto bharante
jujoṣad indro dasmavarcā nāsatyeva sugmyo ratheṣṭhāḥ
tam u ṣṭuhīndraṃ yo ha satvā yaḥ śūro maghavā yo ratheṣṭhāḥ
pratīcaś cid yodhīyān vṛṣaṇvān vavavruṣaś cit tamaso vihantā
pra yad itthā mahinā nṛbhyo asty araṃ rodasī kakṣye nāsmai
saṃ vivya indro vṛjanaṃ na bhūmā bharti svadhāvāṃ opaśam iva dyām
samatsu tvā śūra satām urāṇam prapathintamam paritaṃsayadhyai
sajoṣasa indram made kṣoṇīḥ sūriṃ cid ye anumadanti vājaiḥ
evā hi te śaṃ savanā samudra āpo yat ta āsu madanti devīḥ
viśvā te anu joṣyā bhūd gauḥ sūrīṃś cid yadi dhiṣā veṣi janān
asāma yathā suṣakhāya ena svabhiṣṭayo narāṃ na śaṃsaiḥ
asad yathā na indro vandaneṣṭhās turo na karma nayamāna ukthā
viṣpardhaso narāṃ na śaṃsair asmākāsad indro vajrahastaḥ
mitrāyuvo na pūrpatiṃ suśiṣṭau madhyāyuva upa śikṣanti yajñaiḥ
yajño hi ṣmendraṃ kaś cid ṛndhañ juhurāṇaś cin manasā pariyan
tīrthe nācchā tātṛṣāṇam oko dīrgho na sidhram ā kṛṇoty adhvā
mo ṣū ṇa indrātra pṛtsu devair asti hi ṣmā te śuṣminn avayāḥ
mahaś cid yasya mīḷhuṣo yavyā haviṣmato maruto vandate gīḥ
eṣa stoma indra tubhyam asme etena gātuṃ harivo vido naḥ
ā no vavṛtyāḥ suvitāya deva vidyāmeṣaṃ vṛjanaṃ jīradānum
tvaṃ rājendra ye ca devā rakṣā nṝn pāhy asura tvam asmān
tvaṃ satpatir maghavā nas tarutras tvaṃ satyo vasavānaḥ sahodāḥ
dano viśa indra mṛdhravācaḥ sapta yat puraḥ śarma śāradīr dart
ṛṇor apo anavadyārṇā yūne vṛtram purukutsāya randhīḥ
ajā vṛta indra śūrapatnīr dyāṃ ca yebhiḥ puruhūta nūnam
rakṣo agnim aśuṣaṃ tūrvayāṇaṃ siṃho na dame apāṃsi vastoḥ
śeṣan nu ta indra sasmin yonau praśastaye pavīravasya mahnā
sṛjad arṇāṃsy ava yad yudhā gās tiṣṭhad dharī dhṛṣatā mṛṣṭa vājān
vaha kutsam indra yasmiñ cākan syūmanyū ṛjrā vātasyāśvā
pra sūraś cakraṃ vṛhatād abhīke 'bhi spṛdho yāsiṣad vajrabāhuḥ
jaghanvāṃ indra mitrerūñ codapravṛddho harivo adāśūn
pra ye paśyann aryamaṇaṃ sacāyos tvayā śūrtā vahamānā apatyam
rapat kavir indrārkasātau kṣāṃ dāsāyopabarhaṇīṃ kaḥ
karat tisro maghavā dānucitrā ni duryoṇe kuyavācam mṛdhi śret
sanā tā ta indra navyā āguḥ saho nabho 'viraṇāya pūrvīḥ
bhinat puro na bhido adevīr nanamo vadhar adevasya pīyoḥ
tvaṃ dhunir indra dhunimatīr ṛṇor apaḥ sīrā na sravantīḥ
pra yat samudram ati śūra parṣi pārayā turvaśaṃ yaduṃ svasti
tvam asmākam indra viśvadha syā avṛkatamo narāṃ nṛpātā
sa no viśvāsāṃ spṛdhāṃ sahodā vidyāmeṣaṃ vṛjanaṃ jīradānum
matsy apāyi te mahaḥ pātrasyeva harivo matsaro madaḥ
vṛṣā te vṛṣṇa indur vājī sahasrasātamaḥ
ā nas te gantu matsaro vṛṣā mado vareṇyaḥ
sahāvāṃ indra sānasiḥ pṛtanāṣāḷ amartyaḥ
tvaṃ hi śūraḥ sanitā codayo manuṣo ratham
sahāvān dasyum avratam oṣaḥ pātraṃ na śociṣā
muṣāya sūryaṃ kave cakram īśāna ojasā
vaha śuṣṇāya vadhaṃ kutsaṃ vātasyāśvaiḥ
śuṣmintamo hi te mado dyumnintama uta kratuḥ
vṛtraghnā varivovidā maṃsīṣṭhā aśvasātamaḥ
yathā pūrvebhyo jaritṛbhya indra maya ivāpo na tṛṣyate babhūtha
tām anu tvā nividaṃ johavīmi vidyāmeṣaṃ vṛjanaṃ jīradānum
matsi no vasyaiṣṭaya indram indo vṛṣā viśa
ṛghāyamāṇa invasi śatrum anti na vindasi
tasminn ā veśayā giro ya ekaś carṣaṇīnām
anu svadhā yam upyate yavaṃ na carkṛṣad vṛṣā
yasya viśvāni hastayoḥ pañca kṣitīnāṃ vasu
spāśayasva yo asmadhrug divyevāśanir jahi
asunvantaṃ samaṃ jahi dūṇāśaṃ yo na te mayaḥ
asmabhyam asya vedanaṃ daddhi sūriś cid ohate
āvo yasya dvibarhaso 'rkeṣu sānuṣag asat
ājāv indrasyendo prāvo vājeṣu vājinam
yathā pūrvebhyo jaritṛbhya indra maya ivāpo na tṛṣyate babhūtha
tām anu tvā nividaṃ johavīmi vidyāmeṣaṃ vṛjanaṃ jīradānum
ā carṣaṇiprā vṛṣabho janānāṃ rājā kṛṣṭīnām puruhūta indraḥ
stutaḥ śravasyann avasopa madrig yuktvā harī vṛṣaṇā yāhy arvāṅ
ye te vṛṣaṇo vṛṣabhāsa indra brahmayujo vṛṣarathāso atyāḥ
tāṃ ā tiṣṭha tebhir ā yāhy arvāṅ havāmahe tvā suta indra some
ā tiṣṭha rathaṃ vṛṣaṇaṃ vṛṣā te sutaḥ somaḥ pariṣiktā madhūni
yuktvā vṛṣabhyāṃ vṛṣabha kṣitīnāṃ haribhyāṃ yāhi pravatopa madrik
ayaṃ yajño devayā ayam miyedha imā brahmāṇy ayam indra somaḥ
stīrṇam barhir ā tu śakra pra yāhi pibā niṣadya vi mucā harī iha
o suṣṭuta indra yāhy arvāṅ upa brahmāṇi mānyasya kāroḥ
vidyāma vastor avasā gṛṇanto vidyāmeṣaṃ vṛjanaṃ jīradānum
yad dha syā ta indra śruṣṭir asti yayā babhūtha jaritṛbhya ūtī
mā naḥ kāmam mahayantam ā dhag viśvā te aśyām pary āpa āyoḥ
na ghā rājendra ā dabhan no yā nu svasārā kṛṇavanta yonau
āpaś cid asmai sutukā aveṣan gaman na indraḥ sakhyā vayaś ca
jetā nṛbhir indraḥ pṛtsu śūraḥ śrotā havaṃ nādhamānasya kāroḥ
prabhartā rathaṃ dāśuṣa upāka udyantā giro yadi ca tmanā bhūt
evā nṛbhir indraḥ suśravasyā prakhādaḥ pṛkṣo abhi mitriṇo bhūt
samarya iṣa stavate vivāci satrākaro yajamānasya śaṃsaḥ
tvayā vayam maghavann indra śatrūn abhi ṣyāma mahato manyamānān
tvaṃ trātā tvam u no vṛdhe bhūr vidyāmeṣaṃ vṛjanaṃ jīradānum
pūrvīr ahaṃ śaradaḥ śaśramāṇā doṣā vastor uṣaso jarayantīḥ
mināti śriyaṃ jarimā tanūnām apy ū nu patnīr vṛṣaṇo jagamyuḥ
ye cid dhi pūrva ṛtasāpa āsan sākaṃ devebhir avadann ṛtāni
te cid avāsur nahy antam āpuḥ sam ū nu patnīr vṛṣabhir jagamyuḥ
na mṛṣā śrāntaṃ yad avanti devā viśvā it spṛdho abhy aśnavāva
jayāved atra śatanītham ājiṃ yat samyañcā mithunāv abhy ajāva
nadasya mā rudhataḥ kāma āgann ita ājāto amutaḥ kutaś cit
lopāmudrā vṛṣaṇaṃ nī riṇāti dhīram adhīrā dhayati śvasantam
imaṃ nu somam antito hṛtsu pītam upa bruve
yat sīm āgaś cakṛmā tat su mṛḷatu pulukāmo hi martyaḥ
agastyaḥ khanamānaḥ khanitraiḥ prajām apatyam balam icchamānaḥ
ubhau varṇāv ṛṣir ugraḥ pupoṣa satyā deveṣv āśiṣo jagāma
yuvo rajāṃsi suyamāso aśvā ratho yad vām pary arṇāṃsi dīyat
hiraṇyayā vām pavayaḥ pruṣāyan madhvaḥ pibantā uṣasaḥ sacethe
yuvam atyasyāva nakṣatho yad vipatmano naryasya prayajyoḥ
svasā yad vāṃ viśvagūrtī bharāti vājāyeṭṭe madhupāv iṣe ca
yuvam paya usriyāyām adhattam pakvam āmāyām ava pūrvyaṃ goḥ
antar yad vanino vām ṛtapsū hvāro na śucir yajate haviṣmān
yuvaṃ ha gharmam madhumantam atraye 'po na kṣodo 'vṛṇītam eṣe
tad vāṃ narāv aśvinā paśvaiṣṭī rathyeva cakrā prati yanti madhvaḥ
ā vāṃ dānāya vavṛtīya dasrā gor oheṇa taugryo na jivriḥ
apaḥ kṣoṇī sacate māhinā vāṃ jūrṇo vām akṣur aṃhaso yajatrā
ni yad yuvethe niyutaḥ sudānū upa svadhābhiḥ sṛjathaḥ purandhim
preṣad veṣad vāto na sūrir ā mahe dade suvrato na vājam
vayaṃ cid dhi vāṃ jaritāraḥ satyā vipanyāmahe vi paṇir hitāvān
adhā cid dhi ṣmāśvināv anindyā pātho hi ṣmā vṛṣaṇāv antidevam
yuvāṃ cid dhi ṣmāśvināv anu dyūn virudrasya prasravaṇasya sātau
agastyo narāṃ nṛṣu praśastaḥ kārādhunīva citayat sahasraiḥ
pra yad vahethe mahinā rathasya pra syandrā yātho manuṣo na hotā
dhattaṃ sūribhya uta vā svaśvyaṃ nāsatyā rayiṣācaḥ syāma
taṃ vāṃ rathaṃ vayam adyā huvema stomair aśvinā suvitāya navyam
ariṣṭanemim pari dyām iyānaṃ vidyāmeṣaṃ vṛjanaṃ jīradānum
kad u preṣṭāv iṣāṃ rayīṇām adhvaryantā yad unninītho apām
ayaṃ vāṃ yajño akṛta praśastiṃ vasudhitī avitārā janānām
ā vām aśvāsaḥ śucayaḥ payaspā vātaraṃhaso divyāso atyāḥ
manojuvo vṛṣaṇo vītapṛṣṭhā eha svarājo aśvinā vahantu
ā vāṃ ratho 'vanir na pravatvān sṛpravandhuraḥ suvitāya gamyāḥ
vṛṣṇa sthātārā manaso javīyān ahampūrvo yajato dhiṣṇyā yaḥ
iheha jātā sam avāvaśītām arepasā tanvā nāmabhiḥ svaiḥ
jiṣṇur vām anyaḥ sumakhasya sūrir divo anyaḥ subhagaḥ putra ūhe
pra vāṃ niceruḥ kakuho vaśāṃ anu piśaṅgarūpaḥ sadanāni gamyāḥ
harī anyasya pīpayanta vājair mathrā rajāṃsy aśvinā vi ghoṣaiḥ
pra vāṃ śaradvān vṛṣabho na niṣṣāṭ pūrvīr iṣaś carati madhva iṣṇan
evair anyasya pīpayanta vājair veṣantīr ūrdhvā nadyo na āguḥ
asarji vāṃ sthavirā vedhasā gīr bāḷhe aśvinā tredhā kṣarantī
upastutāv avataṃ nādhamānaṃ yāmann ayāmañ chṛṇutaṃ havam me
uta syā vāṃ ruśato vapsaso gīs tribarhiṣi sadasi pinvate nṝn
vṛṣā vām megho vṛṣaṇā pīpāya gor na seke manuṣo daśasyan
yuvām pūṣevāśvinā purandhir agnim uṣāṃ na jarate haviṣmān
huve yad vāṃ varivasyā gṛṇāno vidyāmeṣaṃ vṛjanaṃ jīradānum
abhūd idaṃ vayunam o ṣu bhūṣatā ratho vṛṣaṇvān madatā manīṣiṇaḥ
dhiyañjinvā dhiṣṇyā viśpalāvasū divo napātā sukṛte śucivratā
indratamā hi dhiṣṇyā maruttamā dasrā daṃsiṣṭhā rathyā rathītamā
pūrṇaṃ rathaṃ vahethe madhva ācitaṃ tena dāśvāṃsam upa yātho aśvinā
kim atra dasrā kṛṇuthaḥ kim āsāthe jano yaḥ kaś cid ahavir mahīyate
ati kramiṣṭaṃ juratam paṇer asuṃ jyotir viprāya kṛṇutaṃ vacasyave
jambhayatam abhito rāyataḥ śuno hatam mṛdho vidathus tāny aśvinā
vācaṃ-vācaṃ jaritū ratninīṃ kṛtam ubhā śaṃsaṃ nāsatyāvatam mama
yuvam etaṃ cakrathuḥ sindhuṣu plavam ātmanvantam pakṣiṇaṃ taugryāya kam
yena devatrā manasā nirūhathuḥ supaptanī petathuḥ kṣodaso mahaḥ
avaviddhaṃ taugryam apsv antar anārambhaṇe tamasi praviddham
catasro nāvo jaṭhalasya juṣṭā ud aśvibhyām iṣitāḥ pārayanti
kaḥ svid vṛkṣo niṣṭhito madhye arṇaso yaṃ taugryo nādhitaḥ paryaṣasvajat
parṇā mṛgasya pataror ivārabha ud aśvinā ūhathuḥ śromatāya kam
tad vāṃ narā nāsatyāv anu ṣyād yad vām mānāsa ucatham avocan
asmād adya sadasaḥ somyād ā vidyāmeṣaṃ vṛjanaṃ jīradānum
taṃ yuñjāthām manaso yo javīyān trivandhuro vṛṣaṇā yas tricakraḥ
yenopayāthaḥ sukṛto duroṇaṃ tridhātunā patatho vir na parṇaiḥ
suvṛd ratho vartate yann abhi kṣāṃ yat tiṣṭhathaḥ kratumantānu pṛkṣe
vapur vapuṣyā sacatām iyaṃ gīr divo duhitroṣasā sacethe
ā tiṣṭhataṃ suvṛtaṃ yo ratho vām anu vratāni vartate haviṣmān
yena narā nāsatyeṣayadhyai vartir yāthas tanayāya tmane ca
mā vāṃ vṛko mā vṛkīr ā dadharṣīn mā pari varktam uta māti dhaktam
ayaṃ vām bhāgo nihita iyaṃ gīr dasrāv ime vāṃ nidhayo madhūnām
yuvāṃ gotamaḥ purumīḷho atrir dasrā havate 'vase haviṣmān
diśaṃ na diṣṭām ṛjūyeva yantā me havaṃ nāsatyopa yātam
atāriṣma tamasas pāram asya prati vāṃ stomo aśvināv adhāyi
eha yātam pathibhir devayānair vidyāmeṣaṃ vṛjanaṃ jīradānum
tā vām adya tāv aparaṃ huvemocchantyām uṣasi vahnir ukthaiḥ
nāsatyā kuha cit santāv aryo divo napātā sudāstarāya
asme ū ṣu vṛṣaṇā mādayethām ut paṇīṃr hatam ūrmyā madantā
śrutam me acchoktibhir matīnām eṣṭā narā nicetārā ca karṇaiḥ
śriye pūṣann iṣukṛteva devā nāsatyā vahatuṃ sūryāyāḥ
vacyante vāṃ kakuhā apsu jātā yugā jūrṇeva varuṇasya bhūreḥ
asme sā vām mādhvī rātir astu stomaṃ hinotam mānyasya kāroḥ
anu yad vāṃ śravasyā sudānū suvīryāya carṣaṇayo madanti
eṣa vāṃ stomo aśvināv akāri mānebhir maghavānā suvṛkti
yātaṃ vartis tanayāya tmane cāgastye nāsatyā madantā
atāriṣma tamasas pāram asya prati vāṃ stomo aśvināv adhāyi
eha yātam pathibhir devayānair vidyāmeṣaṃ vṛjanaṃ jīradānum
katarā pūrvā katarāparāyoḥ kathā jāte kavayaḥ ko vi veda
viśvaṃ tmanā bibhṛto yad dha nāma vi vartete ahanī cakriyeva
bhūriṃ dve acarantī carantam padvantaṃ garbham apadī dadhāte
nityaṃ na sūnum pitror upasthe dyāvā rakṣatam pṛthivī no abhvāt
aneho dātram aditer anarvaṃ huve svarvad avadhaṃ namasvat
tad rodasī janayataṃ jaritre dyāvā rakṣatam pṛthivī no abhvāt
atapyamāne avasāvantī anu ṣyāma rodasī devaputre
ubhe devānām ubhayebhir ahnāṃ dyāvā rakṣatam pṛthivī no abhvāt
saṃgacchamāne yuvatī samante svasārā jāmī pitror upasthe
abhijighrantī bhuvanasya nābhiṃ dyāvā rakṣatam pṛthivī no abhvāt
urvī sadmanī bṛhatī ṛtena huve devānām avasā janitrī
dadhāte ye amṛtaṃ supratīke dyāvā rakṣatam pṛthivī no abhvāt
urvī pṛthvī bahule dūreante upa bruve namasā yajñe asmin
dadhāte ye subhage supratūrtī dyāvā rakṣatam pṛthivī no abhvāt
devān vā yac cakṛmā kac cid āgaḥ sakhāyaṃ vā sadam ij jāspatiṃ vā
iyaṃ dhīr bhūyā avayānam eṣāṃ dyāvā rakṣatam pṛthivī no abhvāt
ubhā śaṃsā naryā mām aviṣṭām ubhe mām ūtī avasā sacetām
bhūri cid aryaḥ sudāstarāyeṣā madanta iṣayema devāḥ
ṛtaṃ dive tad avocam pṛthivyā abhiśrāvāya prathamaṃ sumedhāḥ
pātām avadyād duritād abhīke pitā mātā ca rakṣatām avobhiḥ
idaṃ dyāvāpṛthivī satyam astu pitar mātar yad ihopabruve vām
bhūtaṃ devānām avame avobhir vidyāmeṣaṃ vṛjanaṃ jīradānum
ā na iḷābhir vidathe suśasti viśvānaraḥ savitā deva etu
api yathā yuvāno matsathā no viśvaṃ jagad abhipitve manīṣā
ā no viśva āskrā gamantu devā mitro aryamā varuṇaḥ sajoṣāḥ
bhuvan yathā no viśve vṛdhāsaḥ karan suṣāhā vithuraṃ na śavaḥ
preṣṭhaṃ vo atithiṃ gṛṇīṣe 'gniṃ śastibhis turvaṇiḥ sajoṣāḥ
asad yathā no varuṇaḥ sukīrtir iṣaś ca parṣad arigūrtaḥ sūriḥ
upa va eṣe namasā jigīṣoṣāsānaktā sudugheva dhenuḥ
samāne ahan vimimāno arkaṃ viṣurūpe payasi sasminn ūdhan
uta no 'hir budhnyo mayas kaḥ śiśuṃ na pipyuṣīva veti sindhuḥ
yena napātam apāṃ junāma manojuvo vṛṣaṇo yaṃ vahanti
uta na īṃ tvaṣṭā gantv acchā smat sūribhir abhipitve sajoṣāḥ
ā vṛtrahendraś carṣaṇiprās tuviṣṭamo narāṃ na iha gamyāḥ
uta na īm matayo 'śvayogāḥ śiśuṃ na gāvas taruṇaṃ rihanti
tam īṃ giro janayo na patnīḥ surabhiṣṭamaṃ narāṃ nasanta
uta na īm maruto vṛddhasenāḥ smad rodasī samanasaḥ sadantu
pṛṣadaśvāso 'vanayo na rathā riśādaso mitrayujo na devāḥ
pra nu yad eṣām mahinā cikitre pra yuñjate prayujas te suvṛkti
adha yad eṣāṃ sudine na śarur viśvam eriṇam pruṣāyanta senāḥ
pro aśvināv avase kṛṇudhvam pra pūṣaṇaṃ svatavaso hi santi
adveṣo viṣṇur vāta ṛbhukṣā acchā sumnāya vavṛtīya devān
iyaṃ sā vo asme dīdhitir yajatrā apiprāṇī ca sadanī ca bhūyāḥ
ni yā deveṣu yatate vasūyur vidyāmeṣaṃ vṛjanaṃ jīradānum
pituṃ nu stoṣam maho dharmāṇaṃ taviṣīm
yasya trito vy ojasā vṛtraṃ viparvam ardayat
svādo pito madho pito vayaṃ tvā vavṛmahe
asmākam avitā bhava
upa naḥ pitav ā cara śivaḥ śivābhir ūtibhiḥ
mayobhur adviṣeṇyaḥ sakhā suśevo advayāḥ
tava tye pito rasā rajāṃsy anu viṣṭhitāḥ
divi vātā iva śritāḥ
tava tye pito dadatas tava svādiṣṭha te pito
pra svādmāno rasānāṃ tuvigrīvā iverate
tve pito mahānāṃ devānām mano hitam
akāri cāru ketunā tavāhim avasāvadhīt
yad ado pito ajagan vivasva parvatānām
atrā cin no madho pito 'ram bhakṣāya gamyāḥ
yad apām oṣadhīnām pariṃśam āriśāmahe
vātāpe pīva id bhava
yat te soma gavāśiro yavāśiro bhajāmahe
vātāpe pīva id bhava
karambha oṣadhe bhava pīvo vṛkka udārathiḥ
vātāpe pīva id bhava
taṃ tvā vayam pito vacobhir gāvo na havyā suṣūdima
devebhyas tvā sadhamādam asmabhyaṃ tvā sadhamādam
samiddho adya rājasi devo devaiḥ sahasrajit
dūto havyā kavir vaha
tanūnapād ṛtaṃ yate madhvā yajñaḥ sam ajyate
dadhat sahasriṇīr iṣaḥ
ājuhvāno na īḍyo devāṃ ā vakṣi yajñiyān
agne sahasrasā asi
prācīnam barhir ojasā sahasravīram astṛṇan
yatrādityā virājatha
virāṭ samrāḍ vibhvīḥ prabhvīr bahvīś ca bhūyasīś ca yāḥ
duro ghṛtāny akṣaran
surukme hi supeśasādhi śriyā virājataḥ
uṣāsāv eha sīdatām
prathamā hi suvācasā hotārā daivyā kavī
yajñaṃ no yakṣatām imam
bhāratīḷe sarasvati yā vaḥ sarvā upabruve
tā naś codayata śriye
tvaṣṭā rūpāṇi hi prabhuḥ paśūn viśvān samānaje
teṣāṃ na sphātim ā yaja
upa tmanyā vanaspate pātho devebhyaḥ sṛja
agnir havyāni siṣvadat
purogā agnir devānāṃ gāyatreṇa sam ajyate
svāhākṛtīṣu rocate
agne naya supathā rāye asmān viśvāni deva vayunāni vidvān
yuyodhy asmaj juhurāṇam eno bhūyiṣṭhāṃ te namauktiṃ vidhema
agne tvam pārayā navyo asmān svastibhir ati durgāṇi viśvā
pūś ca pṛthvī bahulā na urvī bhavā tokāya tanayāya śaṃ yoḥ
agne tvam asmad yuyodhy amīvā anagnitrā abhy amanta kṛṣṭīḥ
punar asmabhyaṃ suvitāya deva kṣāṃ viśvebhir amṛtebhir yajatra
pāhi no agne pāyubhir ajasrair uta priye sadana ā śuśukvān
mā te bhayaṃ jaritāraṃ yaviṣṭha nūnaṃ vidan māparaṃ sahasvaḥ
mā no agne 'va sṛjo aghāyāviṣyave ripave ducchunāyai
mā datvate daśate mādate no mā rīṣate sahasāvan parā dāḥ
vi gha tvāvāṃ ṛtajāta yaṃsad gṛṇāno agne tanve varūtham
viśvād ririkṣor uta vā ninitsor abhihrutām asi hi deva viṣpaṭ
tvaṃ tāṃ agna ubhayān vi vidvān veṣi prapitve manuṣo yajatra
abhipitve manave śāsyo bhūr marmṛjenya uśigbhir nākraḥ
avocāma nivacanāny asmin mānasya sūnuḥ sahasāne agnau
vayaṃ sahasram ṛṣibhiḥ sanema vidyāmeṣaṃ vṛjanaṃ jīradānum
anarvāṇaṃ vṛṣabham mandrajihvam bṛhaspatiṃ vardhayā navyam arkaiḥ
gāthānyaḥ suruco yasya devā āśṛṇvanti navamānasya martāḥ
tam ṛtviyā upa vācaḥ sacante sargo na yo devayatām asarji
bṛhaspatiḥ sa hy añjo varāṃsi vibhvābhavat sam ṛte mātariśvā
upastutiṃ namasa udyatiṃ ca ślokaṃ yaṃsat saviteva pra bāhū
asya kratvāhanyo yo asti mṛgo na bhīmo arakṣasas tuviṣmān
asya śloko divīyate pṛthivyām atyo na yaṃsad yakṣabhṛd vicetāḥ
mṛgāṇāṃ na hetayo yanti cemā bṛhaspater ahimāyāṃ abhi dyūn
ye tvā devosrikam manyamānāḥ pāpā bhadram upajīvanti pajrāḥ
na dūḍhye anu dadāsi vāmam bṛhaspate cayasa it piyārum
supraituḥ sūyavaso na panthā durniyantuḥ pariprīto na mitraḥ
anarvāṇo abhi ye cakṣate no 'pīvṛtā aporṇuvanto asthuḥ
saṃ yaṃ stubho 'vanayo na yanti samudraṃ na sravato rodhacakrāḥ
sa vidvāṃ ubhayaṃ caṣṭe antar bṛhaspatis tara āpaś ca gṛdhraḥ
evā mahas tuvijātas tuviṣmān bṛhaspatir vṛṣabho dhāyi devaḥ
sa na stuto vīravad dhātu gomad vidyāmeṣaṃ vṛjanaṃ jīradānum
kaṅkato na kaṅkato 'tho satīnakaṅkataḥ
dvāv iti pluṣī iti ny adṛṣṭā alipsata
adṛṣṭān hanty āyaty atho hanti parāyatī
atho avaghnatī hanty atho pinaṣṭi piṃṣatī
śarāsaḥ kuśarāso darbhāsaḥ sairyā uta
mauñjā adṛṣṭā vairiṇāḥ sarve sākaṃ ny alipsata
ni gāvo goṣṭhe asadan ni mṛgāso avikṣata
ni ketavo janānāṃ ny adṛṣṭā alipsata
eta u tye praty adṛśran pradoṣaṃ taskarā iva
adṛṣṭā viśvadṛṣṭāḥ pratibuddhā abhūtana
dyaur vaḥ pitā pṛthivī mātā somo bhrātāditiḥ svasā
adṛṣṭā viśvadṛṣṭās tiṣṭhatelayatā su kam
ye aṃsyā ye aṅgyāḥ sūcīkā ye prakaṅkatāḥ
adṛṣṭāḥ kiṃ caneha vaḥ sarve sākaṃ ni jasyata
ut purastāt sūrya eti viśvadṛṣṭo adṛṣṭahā
adṛṣṭān sarvāñ jambhayan sarvāś ca yātudhānyaḥ
ud apaptad asau sūryaḥ puru viśvāni jūrvan
ādityaḥ parvatebhyo viśvadṛṣṭo adṛṣṭahā
sūrye viṣam ā sajāmi dṛtiṃ surāvato gṛhe
so cin nu na marāti no vayam marāmāre asya yojanaṃ hariṣṭhā madhu tvā madhulā cakāra
iyattikā śakuntikā sakā jaghāsa te viṣam
so cin nu na marāti no vayam marāmāre asya yojanaṃ hariṣṭhā madhu tvā madhulā cakāra
triḥ sapta viṣpuliṅgakā viṣasya puṣyam akṣan
tāś cin nu na maranti no vayam marāmāre asya yojanaṃ hariṣṭhā madhu tvā madhulā cakāra
navānāṃ navatīnāṃ viṣasya ropuṣīṇām
sarvāsām agrabhaṃ nāmāre asya yojanaṃ hariṣṭhā madhu tvā madhulā cakāra
triḥ sapta mayūryaḥ sapta svasāro agruvaḥ
tās te viṣaṃ vi jabhrira udakaṃ kumbhinīr iva
iyattakaḥ kuṣumbhakas takam bhinadmy aśmanā
tato viṣam pra vāvṛte parācīr anu saṃvataḥ
kuṣumbhakas tad abravīd gireḥ pravartamānakaḥ
vṛścikasyārasaṃ viṣam arasaṃ vṛścika te viṣam
tvam agne dyubhis tvam āśuśukṣaṇis tvam adbhyas tvam aśmanas pari
tvaṃ vanebhyas tvam oṣadhībhyas tvaṃ nṛṇāṃ nṛpate jāyase śuciḥ
tavāgne hotraṃ tava potram ṛtviyaṃ tava neṣṭraṃ tvam agnid ṛtāyataḥ
tava praśāstraṃ tvam adhvarīyasi brahmā cāsi gṛhapatiś ca no dame
tvam agna indro vṛṣabhaḥ satām asi tvaṃ viṣṇur urugāyo namasyaḥ
tvam brahmā rayivid brahmaṇas pate tvaṃ vidhartaḥ sacase purandhyā
tvam agne rājā varuṇo dhṛtavratas tvam mitro bhavasi dasma īḍyaḥ
tvam aryamā satpatir yasya sambhujaṃ tvam aṃśo vidathe deva bhājayuḥ
tvam agne tvaṣṭā vidhate suvīryaṃ tava gnāvo mitramahaḥ sajātyam
tvam āśuhemā rariṣe svaśvyaṃ tvaṃ narāṃ śardho asi purūvasuḥ
tvam agne rudro asuro maho divas tvaṃ śardho mārutam pṛkṣa īśiṣe
tvaṃ vātair aruṇair yāsi śaṅgayas tvam pūṣā vidhataḥ pāsi nu tmanā
tvam agne draviṇodā araṅkṛte tvaṃ devaḥ savitā ratnadhā asi
tvam bhago nṛpate vasva īśiṣe tvam pāyur dame yas te 'vidhat
tvām agne dama ā viśpatiṃ viśas tvāṃ rājānaṃ suvidatram ṛñjate
tvaṃ viśvāni svanīka patyase tvaṃ sahasrāṇi śatā daśa prati
tvām agne pitaram iṣṭibhir naras tvām bhrātrāya śamyā tanūrucam
tvam putro bhavasi yas te 'vidhat tvaṃ sakhā suśevaḥ pāsy ādhṛṣaḥ
tvam agna ṛbhur āke namasyas tvaṃ vājasya kṣumato rāya īśiṣe
tvaṃ vi bhāsy anu dakṣi dāvane tvaṃ viśikṣur asi yajñam ātaniḥ
tvam agne aditir deva dāśuṣe tvaṃ hotrā bhāratī vardhase girā
tvam iḷā śatahimāsi dakṣase tvaṃ vṛtrahā vasupate sarasvatī
tvam agne subhṛta uttamaṃ vayas tava spārhe varṇa ā saṃdṛśi śriyaḥ
tvaṃ vājaḥ prataraṇo bṛhann asi tvaṃ rayir bahulo viśvatas pṛthuḥ
tvām agna ādityāsa āsyaṃ tvāṃ jihvāṃ śucayaś cakrire kave
tvāṃ rātiṣāco adhvareṣu saścire tve devā havir adanty āhutam
tve agne viśve amṛtāso adruha āsā devā havir adanty āhutam
tvayā martāsaḥ svadanta āsutiṃ tvaṃ garbho vīrudhāṃ jajñiṣe śuciḥ
tvaṃ tān saṃ ca prati cāsi majmanāgne sujāta pra ca deva ricyase
pṛkṣo yad atra mahinā vi te bhuvad anu dyāvāpṛthivī rodasī ubhe
ye stotṛbhyo goagrām aśvapeśasam agne rātim upasṛjanti sūrayaḥ
asmāñ ca tāṃś ca pra hi neṣi vasya ā bṛhad vadema vidathe suvīrāḥ
yajñena vardhata jātavedasam agniṃ yajadhvaṃ haviṣā tanā girā
samidhānaṃ suprayasaṃ svarṇaraṃ dyukṣaṃ hotāraṃ vṛjaneṣu dhūrṣadam
abhi tvā naktīr uṣaso vavāśire 'gne vatsaṃ na svasareṣu dhenavaḥ
diva ived aratir mānuṣā yugā kṣapo bhāsi puruvāra saṃyataḥ
taṃ devā budhne rajasaḥ sudaṃsasaṃ divaspṛthivyor aratiṃ ny erire
ratham iva vedyaṃ śukraśociṣam agnim mitraṃ na kṣitiṣu praśaṃsyam
tam ukṣamāṇaṃ rajasi sva ā dame candram iva surucaṃ hvāra ā dadhuḥ
pṛśnyāḥ pataraṃ citayantam akṣabhiḥ pātho na pāyuṃ janasī ubhe anu
sa hotā viśvam pari bhūtv adhvaraṃ tam u havyair manuṣa ṛñjate girā
hiriśipro vṛdhasānāsu jarbhurad dyaur na stṛbhiś citayad rodasī anu
sa no revat samidhānaḥ svastaye saṃdadasvān rayim asmāsu dīdihi
ā naḥ kṛṇuṣva suvitāya rodasī agne havyā manuṣo deva vītaye
dā no agne bṛhato dāḥ sahasriṇo duro na vājaṃ śrutyā apā vṛdhi
prācī dyāvāpṛthivī brahmaṇā kṛdhi svar ṇa śukram uṣaso vi didyutaḥ
sa idhāna uṣaso rāmyā anu svar ṇa dīded aruṣeṇa bhānunā
hotrābhir agnir manuṣaḥ svadhvaro rājā viśām atithiś cārur āyave
evā no agne amṛteṣu pūrvya dhīṣ pīpāya bṛhaddiveṣu mānuṣā
duhānā dhenur vṛjaneṣu kārave tmanā śatinam pururūpam iṣaṇi
vayam agne arvatā vā suvīryam brahmaṇā vā citayemā janāṃ ati
asmākaṃ dyumnam adhi pañca kṛṣṭiṣūccā svar ṇa śuśucīta duṣṭaram
sa no bodhi sahasya praśaṃsyo yasmin sujātā iṣayanta sūrayaḥ
yam agne yajñam upayanti vājino nitye toke dīdivāṃsaṃ sve dame
ubhayāso jātavedaḥ syāma te stotāro agne sūrayaś ca śarmaṇi
vasvo rāyaḥ puruścandrasya bhūyasaḥ prajāvataḥ svapatyasya śagdhi naḥ
ye stotṛbhyo goagrām aśvapeśasam agne rātim upasṛjanti sūrayaḥ
asmāñ ca tāṃś ca pra hi neṣi vasya ā bṛhad vadema vidathe suvīrāḥ
samiddho agnir nihitaḥ pṛthivyām pratyaṅ viśvāni bhuvanāny asthāt
hotā pāvakaḥ pradivaḥ sumedhā devo devān yajatv agnir arhan
narāśaṃsaḥ prati dhāmāny añjan tisro divaḥ prati mahnā svarciḥ
ghṛtapruṣā manasā havyam undan mūrdhan yajñasya sam anaktu devān
īḷito agne manasā no arhan devān yakṣi mānuṣāt pūrvo adya
sa ā vaha marutāṃ śardho acyutam indraṃ naro barhiṣadaṃ yajadhvam
deva barhir vardhamānaṃ suvīraṃ stīrṇaṃ rāye subharaṃ vedy asyām
ghṛtenāktaṃ vasavaḥ sīdatedaṃ viśve devā ādityā yajñiyāsaḥ
vi śrayantām urviyā hūyamānā dvāro devīḥ suprāyaṇā namobhiḥ
vyacasvatīr vi prathantām ajuryā varṇam punānā yaśasaṃ suvīram
sādhv apāṃsi sanatā na ukṣite uṣāsānaktā vayyeva raṇvite
tantuṃ tataṃ saṃvayantī samīcī yajñasya peśaḥ sudughe payasvatī
daivyā hotārā prathamā viduṣṭara ṛju yakṣataḥ sam ṛcā vapuṣṭarā
devān yajantāv ṛtuthā sam añjato nābhā pṛthivyā adhi sānuṣu triṣu
sarasvatī sādhayantī dhiyaṃ na iḷā devī bhāratī viśvatūrtiḥ
tisro devīḥ svadhayā barhir edam acchidram pāntu śaraṇaṃ niṣadya
piśaṅgarūpaḥ subharo vayodhāḥ śruṣṭī vīro jāyate devakāmaḥ
prajāṃ tvaṣṭā vi ṣyatu nābhim asme athā devānām apy etu pāthaḥ
vanaspatir avasṛjann upa sthād agnir haviḥ sūdayāti pra dhībhiḥ
tridhā samaktaṃ nayatu prajānan devebhyo daivyaḥ śamitopa havyam
ghṛtam mimikṣe ghṛtam asya yonir ghṛte śrito ghṛtam v asya dhāma
anuṣvadham ā vaha mādayasva svāhākṛtaṃ vṛṣabha vakṣi havyam
huve vaḥ sudyotmānaṃ suvṛktiṃ viśām agnim atithiṃ suprayasam
mitra iva yo didhiṣāyyo bhūd deva ādeve jane jātavedāḥ
imaṃ vidhanto apāṃ sadhasthe dvitādadhur bhṛgavo vikṣv āyoḥ
eṣa viśvāny abhy astu bhūmā devānām agnir aratir jīrāśvaḥ
agniṃ devāso mānuṣīṣu vikṣu priyaṃ dhuḥ kṣeṣyanto na mitram
sa dīdayad uśatīr ūrmyā ā dakṣāyyo yo dāsvate dama ā
asya raṇvā svasyeva puṣṭiḥ saṃdṛṣṭir asya hiyānasya dakṣoḥ
vi yo bharibhrad oṣadhīṣu jihvām atyo na rathyo dodhavīti vārān
ā yan me abhvaṃ vanadaḥ panantośigbhyo nāmimīta varṇam
sa citreṇa cikite raṃsu bhāsā jujurvāṃ yo muhur ā yuvā bhūt
ā yo vanā tātṛṣāṇo na bhāti vār ṇa pathā rathyeva svānīt
kṛṣṇādhvā tapū raṇvaś ciketa dyaur iva smayamāno nabhobhiḥ
sa yo vy asthād abhi dakṣad urvīm paśur naiti svayur agopāḥ
agniḥ śociṣmāṃ atasāny uṣṇan kṛṣṇavyathir asvadayan na bhūma
nū te pūrvasyāvaso adhītau tṛtīye vidathe manma śaṃsi
asme agne saṃyadvīram bṛhantaṃ kṣumantaṃ vājaṃ svapatyaṃ rayiṃ dāḥ
tvayā yathā gṛtsamadāso agne guhā vanvanta uparāṃ abhi ṣyuḥ
suvīrāso abhimātiṣāhaḥ smat sūribhyo gṛṇate tad vayo dhāḥ
hotājaniṣṭa cetanaḥ pitā pitṛbhya ūtaye
prayakṣañ jenyaṃ vasu śakema vājino yamam
ā yasmin sapta raśmayas tatā yajñasya netari
manuṣvad daivyam aṣṭamam potā viśvaṃ tad invati
dadhanve vā yad īm anu vocad brahmāṇi ver u tat
pari viśvāni kāvyā nemiś cakram ivābhavat
sākaṃ hi śucinā śuciḥ praśāstā kratunājani
vidvāṃ asya vratā dhruvā vayā ivānu rohate
tā asya varṇam āyuvo neṣṭuḥ sacanta dhenavaḥ
kuvit tisṛbhya ā varaṃ svasāro yā idaṃ yayuḥ
yadī mātur upa svasā ghṛtam bharanty asthita
tāsām adhvaryur āgatau yavo vṛṣṭīva modate
svaḥ svāya dhāyase kṛṇutām ṛtvig ṛtvijam
stomaṃ yajñaṃ cād araṃ vanemā rarimā vayam
yathā vidvāṃ araṃ karad viśvebhyo yajatebhyaḥ
ayam agne tve api yaṃ yajñaṃ cakṛmā vayam
imām me agne samidham imām upasadaṃ vaneḥ
imā u ṣu śrudhī giraḥ
ayā te agne vidhemorjo napād aśvamiṣṭe
enā sūktena sujāta
taṃ tvā gīrbhir girvaṇasaṃ draviṇasyuṃ draviṇodaḥ
saparyema saparyavaḥ
sa bodhi sūrir maghavā vasupate vasudāvan
yuyodhy asmad dveṣāṃsi
sa no vṛṣṭiṃ divas pari sa no vājam anarvāṇam
sa naḥ sahasriṇīr iṣaḥ
īḷānāyāvasyave yaviṣṭha dūta no girā
yajiṣṭha hotar ā gahi
antar hy agna īyase vidvāñ janmobhayā kave
dūto janyeva mitryaḥ
sa vidvāṃ ā ca piprayo yakṣi cikitva ānuṣak
ā cāsmin satsi barhiṣi
śreṣṭhaṃ yaviṣṭha bhāratāgne dyumantam ā bhara
vaso puruspṛhaṃ rayim
mā no arātir īśata devasya martyasya ca
parṣi tasyā uta dviṣaḥ
viśvā uta tvayā vayaṃ dhārā udanyā iva
ati gāhemahi dviṣaḥ
śuciḥ pāvaka vandyo 'gne bṛhad vi rocase
tvaṃ ghṛtebhir āhutaḥ
tvaṃ no asi bhāratāgne vaśābhir ukṣabhiḥ
aṣṭāpadībhir āhutaḥ
drvannaḥ sarpirāsutiḥ pratno hotā vareṇyaḥ
sahasas putro adbhutaḥ
vājayann iva nū rathān yogāṃ agner upa stuhi
yaśastamasya mīḷhuṣaḥ
yaḥ sunītho dadāśuṣe 'juryo jarayann arim
cārupratīka āhutaḥ
ya u śriyā dameṣv ā doṣoṣasi praśasyate
yasya vrataṃ na mīyate
ā yaḥ svar ṇa bhānunā citro vibhāty arciṣā
añjāno ajarair abhi
atrim anu svarājyam agnim ukthāni vāvṛdhuḥ
viśvā adhi śriyo dadhe
agner indrasya somasya devānām ūtibhir vayam
ariṣyantaḥ sacemahy abhi ṣyāma pṛtanyataḥ
ni hotā hotṛṣadane vidānas tveṣo dīdivāṃ asadat sudakṣaḥ
adabdhavratapramatir vasiṣṭhaḥ sahasrambharaḥ śucijihvo agniḥ
tvaṃ dūtas tvam u naḥ paraspās tvaṃ vasya ā vṛṣabha praṇetā
agne tokasya nas tane tanūnām aprayucchan dīdyad bodhi gopāḥ
vidhema te parame janmann agne vidhema stomair avare sadhasthe
yasmād yoner udārithā yaje tam pra tve havīṃṣi juhure samiddhe
agne yajasva haviṣā yajīyāñ chruṣṭī deṣṇam abhi gṛṇīhi rādhaḥ
tvaṃ hy asi rayipatī rayīṇāṃ tvaṃ śukrasya vacaso manotā
ubhayaṃ te na kṣīyate vasavyaṃ dive-dive jāyamānasya dasma
kṛdhi kṣumantaṃ jaritāram agne kṛdhi patiṃ svapatyasya rāyaḥ
sainānīkena suvidatro asme yaṣṭā devāṃ āyajiṣṭhaḥ svasti
adabdho gopā uta naḥ paraspā agne dyumad uta revad didīhi
johūtro agniḥ prathamaḥ piteveḷas pade manuṣā yat samiddhaḥ
śriyaṃ vasāno amṛto vicetā marmṛjenyaḥ śravasyaḥ sa vājī
śrūyā agniś citrabhānur havam me viśvābhir gīrbhir amṛto vicetāḥ
śyāvā rathaṃ vahato rohitā votāruṣāha cakre vibhṛtraḥ
uttānāyām ajanayan suṣūtam bhuvad agniḥ purupeśāsu garbhaḥ
śiriṇāyāṃ cid aktunā mahobhir aparīvṛto vasati pracetāḥ
jigharmy agniṃ haviṣā ghṛtena pratikṣiyantam bhuvanāni viśvā
pṛthuṃ tiraścā vayasā bṛhantaṃ vyaciṣṭham annai rabhasaṃ dṛśānam
ā viśvataḥ pratyañcaṃ jigharmy arakṣasā manasā taj juṣeta
maryaśrī spṛhayadvarṇo agnir nābhimṛśe tanvā jarbhurāṇaḥ
jñeyā bhāgaṃ sahasāno vareṇa tvādūtāso manuvad vadema
anūnam agniṃ juhvā vacasyā madhupṛcaṃ dhanasā johavīmi
śrudhī havam indra mā riṣaṇyaḥ syāma te dāvane vasūnām
imā hi tvām ūrjo vardhayanti vasūyavaḥ sindhavo na kṣarantaḥ
sṛjo mahīr indra yā apinvaḥ pariṣṭhitā ahinā śūra pūrvīḥ
amartyaṃ cid dāsam manyamānam avābhinad ukthair vāvṛdhānaḥ
uktheṣv in nu śūra yeṣu cākan stomeṣv indra rudriyeṣu ca
tubhyed etā yāsu mandasānaḥ pra vāyave sisrate na śubhrāḥ
śubhraṃ nu te śuṣmaṃ vardhayantaḥ śubhraṃ vajram bāhvor dadhānāḥ
śubhras tvam indra vāvṛdhāno asme dāsīr viśaḥ sūryeṇa sahyāḥ
guhā hitaṃ guhyaṃ gūḷham apsv apīvṛtam māyinaṃ kṣiyantam
uto apo dyāṃ tastabhvāṃsam ahann ahiṃ śūra vīryeṇa
stavā nu ta indra pūrvyā mahāny uta stavāma nūtanā kṛtāni
stavā vajram bāhvor uśantaṃ stavā harī sūryasya ketū
harī nu ta indra vājayantā ghṛtaścutaṃ svāram asvārṣṭām
vi samanā bhūmir aprathiṣṭāraṃsta parvataś cit sariṣyan
ni parvataḥ sādy aprayucchan sam mātṛbhir vāvaśāno akrān
dūre pāre vāṇīṃ vardhayanta indreṣitāṃ dhamanim paprathan ni
indro mahāṃ sindhum āśayānam māyāvinaṃ vṛtram asphuran niḥ
arejetāṃ rodasī bhiyāne kanikradato vṛṣṇo asya vajrāt
aroravīd vṛṣṇo asya vajro 'mānuṣaṃ yan mānuṣo nijūrvāt
ni māyino dānavasya māyā apādayat papivān sutasya
pibā-pibed indra śūra somam mandantu tvā mandinaḥ sutāsaḥ
pṛṇantas te kukṣī vardhayantv itthā sutaḥ paura indram āva
tve indrāpy abhūma viprā dhiyaṃ vanema ṛtayā sapantaḥ
avasyavo dhīmahi praśastiṃ sadyas te rāyo dāvane syāma
syāma te ta indra ye ta ūtī avasyava ūrjaṃ vardhayantaḥ
śuṣmintamaṃ yaṃ cākanāma devāsme rayiṃ rāsi vīravantam
rāsi kṣayaṃ rāsi mitram asme rāsi śardha indra mārutaṃ naḥ
sajoṣaso ye ca mandasānāḥ pra vāyavaḥ pānty agraṇītim
vyantv in nu yeṣu mandasānas tṛpat somam pāhi drahyad indra
asmān su pṛtsv ā tarutrāvardhayo dyām bṛhadbhir arkaiḥ
bṛhanta in nu ye te tarutrokthebhir vā sumnam āvivāsān
stṛṇānāso barhiḥ pastyāvat tvotā id indra vājam agman
ugreṣv in nu śūra mandasānas trikadrukeṣu pāhi somam indra
pradodhuvac chmaśruṣu prīṇāno yāhi haribhyāṃ sutasya pītim
dhiṣvā śavaḥ śūra yena vṛtram avābhinad dānum aurṇavābham
apāvṛṇor jyotir āryāya ni savyataḥ sādi dasyur indra
sanema ye ta ūtibhis taranto viśvā spṛdha āryeṇa dasyūn
asmabhyaṃ tat tvāṣṭraṃ viśvarūpam arandhayaḥ sākhyasya tritāya
asya suvānasya mandinas tritasya ny arbudaṃ vāvṛdhāno astaḥ
avartayat sūryo na cakram bhinad valam indro aṅgirasvān
nūnaṃ sā te prati varaṃ jaritre duhīyad indra dakṣiṇā maghonī
śikṣā stotṛbhyo māti dhag bhago no bṛhad vadema vidathe suvīrāḥ
yo jāta eva prathamo manasvān devo devān kratunā paryabhūṣat
yasya śuṣmād rodasī abhyasetāṃ nṛmṇasya mahnā sa janāsa indraḥ
yaḥ pṛthivīṃ vyathamānām adṛṃhad yaḥ parvatān prakupitāṃ aramṇāt
yo antarikṣaṃ vimame varīyo yo dyām astabhnāt sa janāsa indraḥ
yo hatvāhim ariṇāt sapta sindhūn yo gā udājad apadhā valasya
yo aśmanor antar agniṃ jajāna saṃvṛk samatsu sa janāsa indraḥ
yenemā viśvā cyavanā kṛtāni yo dāsaṃ varṇam adharaṃ guhākaḥ
śvaghnīva yo jigīvāṃl lakṣam ādad aryaḥ puṣṭāni sa janāsa indraḥ
yaṃ smā pṛcchanti kuha seti ghoram utem āhur naiṣo astīty enam
so aryaḥ puṣṭīr vija ivā mināti śrad asmai dhatta sa janāsa indraḥ
yo radhrasya coditā yaḥ kṛśasya yo brahmaṇo nādhamānasya kīreḥ
yuktagrāvṇo yo 'vitā suśipraḥ sutasomasya sa janāsa indraḥ
yasyāśvāsaḥ pradiśi yasya gāvo yasya grāmā yasya viśve rathāsaḥ
yaḥ sūryaṃ ya uṣasaṃ jajāna yo apāṃ netā sa janāsa indraḥ
yaṃ krandasī saṃyatī vihvayete pare 'vara ubhayā amitrāḥ
samānaṃ cid ratham ātasthivāṃsā nānā havete sa janāsa indraḥ
yasmān na ṛte vijayante janāso yaṃ yudhyamānā avase havante
yo viśvasya pratimānam babhūva yo acyutacyut sa janāsa indraḥ
yaḥ śaśvato mahy eno dadhānān amanyamānāñ charvā jaghāna
yaḥ śardhate nānudadāti śṛdhyāṃ yo dasyor hantā sa janāsa indraḥ
yaḥ śambaram parvateṣu kṣiyantaṃ catvāriṃśyāṃ śarady anvavindat
ojāyamānaṃ yo ahiṃ jaghāna dānuṃ śayānaṃ sa janāsa indraḥ
yaḥ saptaraśmir vṛṣabhas tuviṣmān avāsṛjat sartave sapta sindhūn
yo rauhiṇam asphurad vajrabāhur dyām ārohantaṃ sa janāsa indraḥ
dyāvā cid asmai pṛthivī namete śuṣmāc cid asya parvatā bhayante
yaḥ somapā nicito vajrabāhur yo vajrahastaḥ sa janāsa indraḥ
yaḥ sunvantam avati yaḥ pacantaṃ yaḥ śaṃsantaṃ yaḥ śaśamānam ūtī
yasya brahma vardhanaṃ yasya somo yasyedaṃ rādhaḥ sa janāsa indraḥ
yaḥ sunvate pacate dudhra ā cid vājaṃ dardarṣi sa kilāsi satyaḥ
vayaṃ ta indra viśvaha priyāsaḥ suvīrāso vidatham ā vadema
ṛtur janitrī tasyā apas pari makṣū jāta āviśad yāsu vardhate
tad āhanā abhavat pipyuṣī payo 'ṃśoḥ pīyūṣam prathamaṃ tad ukthyam
sadhrīm ā yanti pari bibhratīḥ payo viśvapsnyāya pra bharanta bhojanam
samāno adhvā pravatām anuṣyade yas tākṛṇoḥ prathamaṃ sāsy ukthyaḥ
anv eko vadati yad dadāti tad rūpā minan tadapā eka īyate
viśvā ekasya vinudas titikṣate yas tākṛṇoḥ prathamaṃ sāsy ukthyaḥ
prajābhyaḥ puṣṭiṃ vibhajanta āsate rayim iva pṛṣṭham prabhavantam āyate
asinvan daṃṣṭraiḥ pitur atti bhojanaṃ yas tākṛṇoḥ prathamaṃ sāsy ukthyaḥ
adhākṛṇoḥ pṛthivīṃ saṃdṛśe dive yo dhautīnām ahihann āriṇak pathaḥ
taṃ tvā stomebhir udabhir na vājinaṃ devaṃ devā ajanan sāsy ukthyaḥ
yo bhojanaṃ ca dayase ca vardhanam ārdrād ā śuṣkam madhumad dudohitha
sa śevadhiṃ ni dadhiṣe vivasvati viśvasyaika īśiṣe sāsy ukthyaḥ
yaḥ puṣpiṇīś ca prasvaś ca dharmaṇādhi dāne vy avanīr adhārayaḥ
yaś cāsamā ajano didyuto diva urur ūrvāṃ abhitaḥ sāsy ukthyaḥ
yo nārmaraṃ sahavasuṃ nihantave pṛkṣāya ca dāsaveśāya cāvahaḥ
ūrjayantyā apariviṣṭam āsyam utaivādya purukṛt sāsy ukthyaḥ
śataṃ vā yasya daśa sākam ādya ekasya śruṣṭau yad dha codam āvitha
arajjau dasyūn sam unab dabhītaye suprāvyo abhavaḥ sāsy ukthyaḥ
viśved anu rodhanā asya pauṃsyaṃ dadur asmai dadhire kṛtnave dhanam
ṣaḷ astabhnā viṣṭiraḥ pañca saṃdṛśaḥ pari paro abhavaḥ sāsy ukthyaḥ
supravācanaṃ tava vīra vīryaṃ yad ekena kratunā vindase vasu
jātūṣṭhirasya pra vayaḥ sahasvato yā cakartha sendra viśvāsy ukthyaḥ
aramayaḥ sarapasas tarāya kaṃ turvītaye ca vayyāya ca srutim
nīcā santam ud anayaḥ parāvṛjam prāndhaṃ śroṇaṃ śravayan sāsy ukthyaḥ
asmabhyaṃ tad vaso dānāya rādhaḥ sam arthayasva bahu te vasavyam
indra yac citraṃ śravasyā anu dyūn bṛhad vadema vidathe suvīrāḥ
adhvaryavo bharatendrāya somam āmatrebhiḥ siñcatā madyam andhaḥ
kāmī hi vīraḥ sadam asya pītiṃ juhota vṛṣṇe tad id eṣa vaṣṭi
adhvaryavo yo apo vavrivāṃsaṃ vṛtraṃ jaghānāśanyeva vṛkṣam
tasmā etam bharata tadvaśāyaṃ eṣa indro arhati pītim asya
adhvaryavo yo dṛbhīkaṃ jaghāna yo gā udājad apa hi valaṃ vaḥ
tasmā etam antarikṣe na vātam indraṃ somair orṇuta jūr na vastraiḥ
adhvaryavo ya uraṇaṃ jaghāna nava cakhvāṃsaṃ navatiṃ ca bāhūn
yo arbudam ava nīcā babādhe tam indraṃ somasya bhṛthe hinota
adhvaryavo yaḥ sv aśnaṃ jaghāna yaḥ śuṣṇam aśuṣaṃ yo vyaṃsam
yaḥ pipruṃ namuciṃ yo rudhikrāṃ tasmā indrāyāndhaso juhota
adhvaryavo yaḥ śataṃ śambarasya puro bibhedāśmaneva pūrvīḥ
yo varcinaḥ śatam indraḥ sahasram apāvapad bharatā somam asmai
adhvaryavo yaḥ śatam ā sahasram bhūmyā upasthe 'vapaj jaghanvān
kutsasyāyor atithigvasya vīrān ny āvṛṇag bharatā somam asmai
adhvaryavo yan naraḥ kāmayādhve śruṣṭī vahanto naśathā tad indre
gabhastipūtam bharata śrutāyendrāya somaṃ yajyavo juhota
adhvaryavaḥ kartanā śruṣṭim asmai vane nipūtaṃ vana un nayadhvam
juṣāṇo hastyam abhi vāvaśe va indrāya somam madiraṃ juhota
adhvaryavaḥ payasodhar yathā goḥ somebhir īm pṛṇatā bhojam indram
vedāham asya nibhṛtam ma etad ditsantam bhūyo yajataś ciketa
adhvaryavo yo divyasya vasvo yaḥ pārthivasya kṣamyasya rājā
tam ūrdaraṃ na pṛṇatā yavenendraṃ somebhis tad apo vo astu
asmabhyaṃ tad vaso dānāya rādhaḥ sam arthayasva bahu te vasavyam
indra yac citraṃ śravasyā anu dyūn bṛhad vadema vidathe suvīrāḥ
pra ghā nv asya mahato mahāni satyā satyasya karaṇāni vocam
trikadrukeṣv apibat sutasyāsya made ahim indro jaghāna
avaṃśe dyām astabhāyad bṛhantam ā rodasī apṛṇad antarikṣam
sa dhārayat pṛthivīm paprathac ca somasya tā mada indraś cakāra
sadmeva prāco vi mimāya mānair vajreṇa khāny atṛṇan nadīnām
vṛthāsṛjat pathibhir dīrghayāthaiḥ somasya tā mada indraś cakāra
sa pravoḷhṝn parigatyā dabhīter viśvam adhāg āyudham iddhe agnau
saṃ gobhir aśvair asṛjad rathebhiḥ somasya tā mada indraś cakāra
sa īm mahīṃ dhunim etor aramṇāt so asnātṝn apārayat svasti
ta utsnāya rayim abhi pra tasthuḥ somasya tā mada indraś cakāra
sodañcaṃ sindhum ariṇān mahitvā vajreṇāna uṣasaḥ sam pipeṣa
ajavaso javinībhir vivṛścan somasya tā mada indraś cakāra
sa vidvāṃ apagohaṃ kanīnām āvir bhavann ud atiṣṭhat parāvṛk
prati śroṇa sthād vy anag acaṣṭa somasya tā mada indraś cakāra
bhinad valam aṅgirobhir gṛṇāno vi parvatasya dṛṃhitāny airat
riṇag rodhāṃsi kṛtrimāṇy eṣāṃ somasya tā mada indraś cakāra
svapnenābhyupyā cumuriṃ dhuniṃ ca jaghantha dasyum pra dabhītim āvaḥ
rambhī cid atra vivide hiraṇyaṃ somasya tā mada indraś cakāra
nūnaṃ sā te prati varaṃ jaritre duhīyad indra dakṣiṇā maghonī
śikṣā stotṛbhyo māti dhag bhago no bṛhad vadema vidathe suvīrāḥ
pra vaḥ satāṃ jyeṣṭhatamāya suṣṭutim agnāv iva samidhāne havir bhare
indram ajuryaṃ jarayantam ukṣitaṃ sanād yuvānam avase havāmahe
yasmād indrād bṛhataḥ kiṃ canem ṛte viśvāny asmin sambhṛtādhi vīryā
jaṭhare somaṃ tanvī saho maho haste vajram bharati śīrṣaṇi kratum
na kṣoṇībhyām paribhve ta indriyaṃ na samudraiḥ parvatair indra te rathaḥ
na te vajram anv aśnoti kaś cana yad āśubhiḥ patasi yojanā puru
viśve hy asmai yajatāya dhṛṣṇave kratum bharanti vṛṣabhāya saścate
vṛṣā yajasva haviṣā viduṣṭaraḥ pibendra somaṃ vṛṣabheṇa bhānunā
vṛṣṇaḥ kośaḥ pavate madhva ūrmir vṛṣabhānnāya vṛṣabhāya pātave
vṛṣaṇādhvaryū vṛṣabhāso adrayo vṛṣaṇaṃ somaṃ vṛṣabhāya suṣvati
vṛṣā te vajra uta te vṛṣā ratho vṛṣaṇā harī vṛṣabhāṇy āyudhā
vṛṣṇo madasya vṛṣabha tvam īśiṣa indra somasya vṛṣabhasya tṛpṇuhi
pra te nāvaṃ na samane vacasyuvam brahmaṇā yāmi savaneṣu dādhṛṣiḥ
kuvin no asya vacaso nibodhiṣad indram utsaṃ na vasunaḥ sicāmahe
purā sambādhād abhy ā vavṛtsva no dhenur na vatsaṃ yavasasya pipyuṣī
sakṛt su te sumatibhiḥ śatakrato sam patnībhir na vṛṣaṇo nasīmahi
nūnaṃ sā te prati varaṃ jaritre duhīyad indra dakṣiṇā maghonī
śikṣā stotṛbhyo māti dhag bhago no bṛhad vadema vidathe suvīrāḥ
tad asmai navyam aṅgirasvad arcata śuṣmā yad asya pratnathodīrate
viśvā yad gotrā sahasā parīvṛtā made somasya dṛṃhitāny airayat
sa bhūtu yo ha prathamāya dhāyasa ojo mimāno mahimānam ātirat
śūro yo yutsu tanvam parivyata śīrṣaṇi dyām mahinā praty amuñcata
adhākṛṇoḥ prathamaṃ vīryam mahad yad asyāgre brahmaṇā śuṣmam airayaḥ
ratheṣṭhena haryaśvena vicyutāḥ pra jīrayaḥ sisrate sadhryak pṛthak
adhā yo viśvā bhuvanābhi majmaneśānakṛt pravayā abhy avardhata
ād rodasī jyotiṣā vahnir ātanot sīvyan tamāṃsi dudhitā sam avyayat
sa prācīnān parvatān dṛṃhad ojasādharācīnam akṛṇod apām apaḥ
adhārayat pṛthivīṃ viśvadhāyasam astabhnān māyayā dyām avasrasaḥ
sāsmā aram bāhubhyāṃ yam pitākṛṇod viśvasmād ā januṣo vedasas pari
yenā pṛthivyāṃ ni kriviṃ śayadhyai vajreṇa hatvy avṛṇak tuviṣvaṇiḥ
amājūr iva pitroḥ sacā satī samānād ā sadasas tvām iye bhagam
kṛdhi praketam upa māsy ā bhara daddhi bhāgaṃ tanvo yena māmahaḥ
bhojaṃ tvām indra vayaṃ huvema dadiṣ ṭvam indrāpāṃsi vājān
aviḍḍhīndra citrayā na ūtī kṛdhi vṛṣann indra vasyaso naḥ
nūnaṃ sā te prati varaṃ jaritre duhīyad indra dakṣiṇā maghonī
śikṣā stotṛbhyo māti dhag bhago no bṛhad vadema vidathe suvīrāḥ
prātā ratho navo yoji sasniś caturyugas trikaśaḥ saptaraśmiḥ
daśāritro manuṣyaḥ svarṣāḥ sa iṣṭibhir matibhī raṃhyo bhūt
sāsmā aram prathamaṃ sa dvitīyam uto tṛtīyam manuṣaḥ sa hotā
anyasyā garbham anya ū jananta so anyebhiḥ sacate jenyo vṛṣā
harī nu kaṃ ratha indrasya yojam āyai sūktena vacasā navena
mo ṣu tvām atra bahavo hi viprā ni rīraman yajamānāso anye
ā dvābhyāṃ haribhyām indra yāhy ā caturbhir ā ṣaḍbhir hūyamānaḥ
āṣṭābhir daśabhiḥ somapeyam ayaṃ sutaḥ sumakha mā mṛdhas kaḥ
ā viṃśatyā triṃśatā yāhy arvāṅ ā catvāriṃśatā haribhir yujānaḥ
ā pañcāśatā surathebhir indrā ṣaṣṭyā saptatyā somapeyam
āśītyā navatyā yāhy arvāṅ ā śatena haribhir uhyamānaḥ
ayaṃ hi te śunahotreṣu soma indra tvāyā pariṣikto madāya
mama brahmendra yāhy acchā viśvā harī dhuri dhiṣvā rathasya
purutrā hi vihavyo babhūthāsmiñ chūra savane mādayasva
na ma indreṇa sakhyaṃ vi yoṣad asmabhyam asya dakṣiṇā duhīta
upa jyeṣṭhe varūthe gabhastau prāye-prāye jigīvāṃsaḥ syāma
nūnaṃ sā te prati varaṃ jaritre duhīyad indra dakṣiṇā maghonī
śikṣā stotṛbhyo māti dhag bhago no bṛhad vadema vidathe suvīrāḥ
apāyy asyāndhaso madāya manīṣiṇaḥ suvānasya prayasaḥ
yasminn indraḥ pradivi vāvṛdhāna oko dadhe brahmaṇyantaś ca naraḥ
asya mandāno madhvo vajrahasto 'him indro arṇovṛtaṃ vi vṛścat
pra yad vayo na svasarāṇy acchā prayāṃsi ca nadīnāṃ cakramanta
sa māhina indro arṇo apām prairayad ahihācchā samudram
ajanayat sūryaṃ vidad gā aktunāhnāṃ vayunāni sādhat
so apratīni manave purūṇīndro dāśad dāśuṣe hanti vṛtram
sadyo yo nṛbhyo atasāyyo bhūt paspṛdhānebhyaḥ sūryasya sātau
sa sunvata indraḥ sūryam ā devo riṇaṅ martyāya stavān
ā yad rayiṃ guhadavadyam asmai bharad aṃśaṃ naitaśo daśasyan
sa randhayat sadivaḥ sārathaye śuṣṇam aśuṣaṃ kuyavaṃ kutsāya
divodāsāya navatiṃ ca navendraḥ puro vy airac chambarasya
evā ta indrocatham ahema śravasyā na tmanā vājayantaḥ
aśyāma tat sāptam āśuṣāṇā nanamo vadhar adevasya pīyoḥ
evā te gṛtsamadāḥ śūra manmāvasyavo na vayunāni takṣuḥ
brahmaṇyanta indra te navīya iṣam ūrjaṃ sukṣitiṃ sumnam aśyuḥ
nūnaṃ sā te prati varaṃ jaritre duhīyad indra dakṣiṇā maghonī
śikṣā stotṛbhyo māti dhag bhago no bṛhad vadema vidathe suvīrāḥ
vayaṃ te vaya indra viddhi ṣu ṇaḥ pra bharāmahe vājayur na ratham
vipanyavo dīdhyato manīṣā sumnam iyakṣantas tvāvato nṝn
tvaṃ na indra tvābhir ūtī tvāyato abhiṣṭipāsi janān
tvam ino dāśuṣo varūtetthādhīr abhi yo nakṣati tvā
sa no yuvendro johūtraḥ sakhā śivo narām astu pātā
yaḥ śaṃsantaṃ yaḥ śaśamānam ūtī pacantaṃ ca stuvantaṃ ca praṇeṣat
tam u stuṣa indraṃ taṃ gṛṇīṣe yasmin purā vāvṛdhuḥ śāśaduś ca
sa vasvaḥ kāmam pīparad iyāno brahmaṇyato nūtanasyāyoḥ
so aṅgirasām ucathā jujuṣvān brahmā tūtod indro gātum iṣṇan
muṣṇann uṣasaḥ sūryeṇa stavān aśnasya cic chiśnathat pūrvyāṇi
sa ha śruta indro nāma deva ūrdhvo bhuvan manuṣe dasmatamaḥ
ava priyam arśasānasya sāhvāñ chiro bharad dāsasya svadhāvān
sa vṛtrahendraḥ kṛṣṇayonīḥ purandaro dāsīr airayad vi
ajanayan manave kṣām apaś ca satrā śaṃsaṃ yajamānasya tūtot
tasmai tavasyam anu dāyi satrendrāya devebhir arṇasātau
prati yad asya vajram bāhvor dhur hatvī dasyūn pura āyasīr ni tārīt
nūnaṃ sā te prati varaṃ jaritre duhīyad indra dakṣiṇā maghonī
śikṣā stotṛbhyo māti dhag bhago no bṛhad vadema vidathe suvīrāḥ
viśvajite dhanajite svarjite satrājite nṛjita urvarājite
aśvajite gojite abjite bharendrāya somaṃ yajatāya haryatam
abhibhuve 'bhibhaṅgāya vanvate 'ṣāḷhāya sahamānāya vedhase
tuvigraye vahnaye duṣṭarītave satrāsāhe nama indrāya vocata
satrāsāho janabhakṣo janaṃsahaś cyavano yudhmo anu joṣam ukṣitaḥ
vṛtañcayaḥ sahurir vikṣv ārita indrasya vocam pra kṛtāni vīryā
anānudo vṛṣabho dodhato vadho gambhīra ṛṣvo asamaṣṭakāvyaḥ
radhracodaḥ śnathano vīḷitas pṛthur indraḥ suyajña uṣasaḥ svar janat
yajñena gātum apturo vividrire dhiyo hinvānā uśijo manīṣiṇaḥ
abhisvarā niṣadā gā avasyava indre hinvānā draviṇāny āśata
indra śreṣṭhāni draviṇāni dhehi cittiṃ dakṣasya subhagatvam asme
poṣaṃ rayīṇām ariṣṭiṃ tanūnāṃ svādmānaṃ vācaḥ sudinatvam ahnām
trikadrukeṣu mahiṣo yavāśiraṃ tuviśuṣmas tṛpat somam apibad viṣṇunā sutaṃ yathāvaśat
sa īm mamāda mahi karma kartave mahām uruṃ sainaṃ saścad devo devaṃ satyam indraṃ satya induḥ
adha tviṣīmāṃ abhy ojasā kriviṃ yudhābhavad ā rodasī apṛṇad asya majmanā pra vāvṛdhe
adhattānyaṃ jaṭhare prem aricyata sainaṃ saścad devo devaṃ satyam indraṃ satya induḥ
sākaṃ jātaḥ kratunā sākam ojasā vavakṣitha sākaṃ vṛddho vīryaiḥ sāsahir mṛdho vicarṣaṇiḥ
dātā rādha stuvate kāmyaṃ vasu sainaṃ saścad devo devaṃ satyam indraṃ satya induḥ
tava tyan naryaṃ nṛto 'pa indra prathamam pūrvyaṃ divi pravācyaṃ kṛtam
yad devasya śavasā prāriṇā asuṃ riṇann apaḥ
bhuvad viśvam abhy ādevam ojasā vidād ūrjaṃ śatakratur vidād iṣam
gaṇānāṃ tvā gaṇapatiṃ havāmahe kaviṃ kavīnām upamaśravastamam
jyeṣṭharājam brahmaṇām brahmaṇas pata ā naḥ śṛṇvann ūtibhiḥ sīda sādanam
devāś cit te asurya pracetaso bṛhaspate yajñiyam bhāgam ānaśuḥ
usrā iva sūryo jyotiṣā maho viśveṣām ij janitā brahmaṇām asi
ā vibādhyā parirāpas tamāṃsi ca jyotiṣmantaṃ ratham ṛtasya tiṣṭhasi
bṛhaspate bhīmam amitradambhanaṃ rakṣohaṇaṃ gotrabhidaṃ svarvidam
sunītibhir nayasi trāyase janaṃ yas tubhyaṃ dāśān na tam aṃho aśnavat
brahmadviṣas tapano manyumīr asi bṛhaspate mahi tat te mahitvanam
na tam aṃho na duritaṃ kutaś cana nārātayas titirur na dvayāvinaḥ
viśvā id asmād dhvaraso vi bādhase yaṃ sugopā rakṣasi brahmaṇas pate
tvaṃ no gopāḥ pathikṛd vicakṣaṇas tava vratāya matibhir jarāmahe
bṛhaspate yo no abhi hvaro dadhe svā tam marmartu ducchunā harasvatī
uta vā yo no marcayād anāgaso 'rātīvā martaḥ sānuko vṛkaḥ
bṛhaspate apa taṃ vartayā pathaḥ sugaṃ no asyai devavītaye kṛdhi
trātāraṃ tvā tanūnāṃ havāmahe 'vaspartar adhivaktāram asmayum
bṛhaspate devanido ni barhaya mā durevā uttaraṃ sumnam un naśan
tvayā vayaṃ suvṛdhā brahmaṇas pate spārhā vasu manuṣyā dadīmahi
yā no dūre taḷito yā arātayo 'bhi santi jambhayā tā anapnasaḥ
tvayā vayam uttamaṃ dhīmahe vayo bṛhaspate papriṇā sasninā yujā
mā no duḥśaṃso abhidipsur īśata pra suśaṃsā matibhis tāriṣīmahi
anānudo vṛṣabho jagmir āhavaṃ niṣṭaptā śatrum pṛtanāsu sāsahiḥ
asi satya ṛṇayā brahmaṇas pata ugrasya cid damitā vīḷuharṣiṇaḥ
adevena manasā yo riṣaṇyati śāsām ugro manyamāno jighāṃsati
bṛhaspate mā praṇak tasya no vadho ni karma manyuṃ durevasya śardhataḥ
bhareṣu havyo namasopasadyo gantā vājeṣu sanitā dhanaṃ-dhanam
viśvā id aryo abhidipsvo mṛdho bṛhaspatir vi vavarhā rathāṃ iva
tejiṣṭhayā tapanī rakṣasas tapa ye tvā nide dadhire dṛṣṭavīryam
āvis tat kṛṣva yad asat ta ukthyam bṛhaspate vi parirāpo ardaya
bṛhaspate ati yad aryo arhād dyumad vibhāti kratumaj janeṣu
yad dīdayac chavasa ṛtaprajāta tad asmāsu draviṇaṃ dhehi citram
mā na stenebhyo ye abhi druhas pade nirāmiṇo ripavo 'nneṣu jāgṛdhuḥ
ā devānām ohate vi vrayo hṛdi bṛhaspate na paraḥ sāmno viduḥ
viśvebhyo hi tvā bhuvanebhyas pari tvaṣṭājanat sāmnaḥ-sāmnaḥ kaviḥ
sa ṛṇacid ṛṇayā brahmaṇas patir druho hantā maha ṛtasya dhartari
tava śriye vy ajihīta parvato gavāṃ gotram udasṛjo yad aṅgiraḥ
indreṇa yujā tamasā parīvṛtam bṛhaspate nir apām aubjo arṇavam
brahmaṇas pate tvam asya yantā sūktasya bodhi tanayaṃ ca jinva
viśvaṃ tad bhadraṃ yad avanti devā bṛhad vadema vidathe suvīrāḥ
semām aviḍḍhi prabhṛtiṃ ya īśiṣe 'yā vidhema navayā mahā girā
yathā no mīḍhvān stavate sakhā tava bṛhaspate sīṣadhaḥ sota no matim
yo nantvāny anaman ny ojasotādardar manyunā śambarāṇi vi
prācyāvayad acyutā brahmaṇas patir ā cāviśad vasumantaṃ vi parvatam
tad devānāṃ devatamāya kartvam aśrathnan dṛḷhāvradanta vīḷitā
ud gā ājad abhinad brahmaṇā valam agūhat tamo vy acakṣayat svaḥ
aśmāsyam avatam brahmaṇas patir madhudhāram abhi yam ojasātṛṇat
tam eva viśve papire svardṛśo bahu sākaṃ sisicur utsam udriṇam
sanā tā kā cid bhuvanā bhavītvā mādbhiḥ śaradbhir duro varanta vaḥ
ayatantā carato anyad-anyad id yā cakāra vayunā brahmaṇas patiḥ
abhinakṣanto abhi ye tam ānaśur nidhim paṇīnām paramaṃ guhā hitam
te vidvāṃsaḥ praticakṣyānṛtā punar yata u āyan tad ud īyur āviśam
ṛtāvānaḥ praticakṣyānṛtā punar āta ā tasthuḥ kavayo mahas pathaḥ
te bāhubhyāṃ dhamitam agnim aśmani nakiḥ ṣo asty araṇo jahur hi tam
ṛtajyena kṣipreṇa brahmaṇas patir yatra vaṣṭi pra tad aśnoti dhanvanā
tasya sādhvīr iṣavo yābhir asyati nṛcakṣaso dṛśaye karṇayonayaḥ
sa saṃnayaḥ sa vinayaḥ purohitaḥ sa suṣṭutaḥ sa yudhi brahmaṇas patiḥ
cākṣmo yad vājam bharate matī dhanād it sūryas tapati tapyatur vṛthā
vibhu prabhu prathamam mehanāvato bṛhaspateḥ suvidatrāṇi rādhyā
imā sātāni venyasya vājino yena janā ubhaye bhuñjate viśaḥ
yo 'vare vṛjane viśvathā vibhur mahām u raṇvaḥ śavasā vavakṣitha
sa devo devān prati paprathe pṛthu viśved u tā paribhūr brahmaṇas patiḥ
viśvaṃ satyam maghavānā yuvor id āpaś cana pra minanti vrataṃ vām
acchendrābrahmaṇaspatī havir no 'nnaṃ yujeva vājinā jigātam
utāśiṣṭhā anu śṛṇvanti vahnayaḥ sabheyo vipro bharate matī dhanā
vīḷudveṣā anu vaśa ṛṇam ādadiḥ sa ha vājī samithe brahmaṇas patiḥ
brahmaṇas pater abhavad yathāvaśaṃ satyo manyur mahi karmā kariṣyataḥ
yo gā udājat sa dive vi cābhajan mahīva rītiḥ śavasāsarat pṛthak
brahmaṇas pate suyamasya viśvahā rāyaḥ syāma rathyo vayasvataḥ
vīreṣu vīrāṃ upa pṛṅdhi nas tvaṃ yad īśāno brahmaṇā veṣi me havam
brahmaṇas pate tvam asya yantā sūktasya bodhi tanayaṃ ca jinva
viśvaṃ tad bhadraṃ yad avanti devā bṛhad vadema vidathe suvīrāḥ
indhāno agniṃ vanavad vanuṣyataḥ kṛtabrahmā śūśuvad rātahavya it
jātena jātam ati sa pra sarsṛte yaṃ-yaṃ yujaṃ kṛṇute brahmaṇas patiḥ
vīrebhir vīrān vanavad vanuṣyato gobhī rayim paprathad bodhati tmanā
tokaṃ ca tasya tanayaṃ ca vardhate yaṃ-yaṃ yujaṃ kṛṇute brahmaṇas patiḥ
sindhur na kṣodaḥ śimīvāṃ ṛghāyato vṛṣeva vadhrīṃr abhi vaṣṭy ojasā
agner iva prasitir nāha vartave yaṃ-yaṃ yujaṃ kṛṇute brahmaṇas patiḥ
tasmā arṣanti divyā asaścataḥ sa satvabhiḥ prathamo goṣu gacchati
anibhṛṣṭataviṣir hanty ojasā yaṃ-yaṃ yujaṃ kṛṇute brahmaṇas patiḥ
tasmā id viśve dhunayanta sindhavo 'cchidrā śarma dadhire purūṇi
devānāṃ sumne subhagaḥ sa edhate yaṃ-yaṃ yujaṃ kṛṇute brahmaṇas patiḥ
ṛjur ic chaṃso vanavad vanuṣyato devayann id adevayantam abhy asat
suprāvīr id vanavat pṛtsu duṣṭaraṃ yajved ayajyor vi bhajāti bhojanam
yajasva vīra pra vihi manāyato bhadram manaḥ kṛṇuṣva vṛtratūrye
haviṣ kṛṇuṣva subhago yathāsasi brahmaṇas pater ava ā vṛṇīmahe
sa ij janena sa viśā sa janmanā sa putrair vājam bharate dhanā nṛbhiḥ
devānāṃ yaḥ pitaram āvivāsati śraddhāmanā haviṣā brahmaṇas patim
yo asmai havyair ghṛtavadbhir avidhat pra tam prācā nayati brahmaṇas patiḥ
uruṣyatīm aṃhaso rakṣatī riṣo 'ṃhoś cid asmā urucakrir adbhutaḥ
imā gira ādityebhyo ghṛtasnūḥ sanād rājabhyo juhvā juhomi
śṛṇotu mitro aryamā bhago nas tuvijāto varuṇo dakṣo aṃśaḥ
imaṃ stomaṃ sakratavo me adya mitro aryamā varuṇo juṣanta
ādityāsaḥ śucayo dhārapūtā avṛjinā anavadyā ariṣṭāḥ
ta ādityāsa uravo gabhīrā adabdhāso dipsanto bhūryakṣāḥ
antaḥ paśyanti vṛjinota sādhu sarvaṃ rājabhyaḥ paramā cid anti
dhārayanta ādityāso jagat sthā devā viśvasya bhuvanasya gopāḥ
dīrghādhiyo rakṣamāṇā asuryam ṛtāvānaś cayamānā ṛṇāni
vidyām ādityā avaso vo asya yad aryaman bhaya ā cin mayobhu
yuṣmākam mitrāvaruṇā praṇītau pari śvabhreva duritāni vṛjyām
sugo hi vo aryaman mitra panthā anṛkṣaro varuṇa sādhur asti
tenādityā adhi vocatā no yacchatā no duṣparihantu śarma
pipartu no aditī rājaputrāti dveṣāṃsy aryamā sugebhiḥ
bṛhan mitrasya varuṇasya śarmopa syāma puruvīrā ariṣṭāḥ
tisro bhūmīr dhārayan trīṃr uta dyūn trīṇi vratā vidathe antar eṣām
ṛtenādityā mahi vo mahitvaṃ tad aryaman varuṇa mitra cāru
trī rocanā divyā dhārayanta hiraṇyayāḥ śucayo dhārapūtāḥ
asvapnajo animiṣā adabdhā uruśaṃsā ṛjave martyāya
tvaṃ viśveṣāṃ varuṇāsi rājā ye ca devā asura ye ca martāḥ
śataṃ no rāsva śarado vicakṣe 'śyāmāyūṃṣi sudhitāni pūrvā
na dakṣiṇā vi cikite na savyā na prācīnam ādityā nota paścā
pākyā cid vasavo dhīryā cid yuṣmānīto abhayaṃ jyotir aśyām
yo rājabhya ṛtanibhyo dadāśa yaṃ vardhayanti puṣṭayaś ca nityāḥ
sa revān yāti prathamo rathena vasudāvā vidatheṣu praśastaḥ
śucir apaḥ sūyavasā adabdha upa kṣeti vṛddhavayāḥ suvīraḥ
nakiṣ ṭaṃ ghnanty antito na dūrād ya ādityānām bhavati praṇītau
adite mitra varuṇota mṛḷa yad vo vayaṃ cakṛmā kac cid āgaḥ
urv aśyām abhayaṃ jyotir indra mā no dīrghā abhi naśan tamisrāḥ
ubhe asmai pīpayataḥ samīcī divo vṛṣṭiṃ subhago nāma puṣyan
ubhā kṣayāv ājayan yāti pṛtsūbhāv ardhau bhavataḥ sādhū asmai
yā vo māyā abhidruhe yajatrāḥ pāśā ādityā ripave vicṛttāḥ
aśvīva tāṃ ati yeṣaṃ rathenāriṣṭā urāv ā śarman syāma
māham maghono varuṇa priyasya bhūridāvna ā vidaṃ śūnam āpeḥ
mā rāyo rājan suyamād ava sthām bṛhad vadema vidathe suvīrāḥ
idaṃ kaver ādityasya svarājo viśvāni sānty abhy astu mahnā
ati yo mandro yajathāya devaḥ sukīrtim bhikṣe varuṇasya bhūreḥ
tava vrate subhagāsaḥ syāma svādhyo varuṇa tuṣṭuvāṃsaḥ
upāyana uṣasāṃ gomatīnām agnayo na jaramāṇā anu dyūn
tava syāma puruvīrasya śarmann uruśaṃsasya varuṇa praṇetaḥ
yūyaṃ naḥ putrā aditer adabdhā abhi kṣamadhvaṃ yujyāya devāḥ
pra sīm ādityo asṛjad vidhartāṃ ṛtaṃ sindhavo varuṇasya yanti
na śrāmyanti na vi mucanty ete vayo na paptū raghuyā parijman
vi mac chrathāya raśanām ivāga ṛdhyāma te varuṇa khām ṛtasya
mā tantuś chedi vayato dhiyam me mā mātrā śāry apasaḥ pura ṛtoḥ
apo su myakṣa varuṇa bhiyasam mat samrāḷ ṛtāvo 'nu mā gṛbhāya
dāmeva vatsād vi mumugdhy aṃho nahi tvad āre nimiṣaś caneśe
mā no vadhair varuṇa ye ta iṣṭāv enaḥ kṛṇvantam asura bhrīṇanti
mā jyotiṣaḥ pravasathāni ganma vi ṣū mṛdhaḥ śiśratho jīvase naḥ
namaḥ purā te varuṇota nūnam utāparaṃ tuvijāta bravāma
tve hi kam parvate na śritāny apracyutāni dūḷabha vratāni
para ṛṇā sāvīr adha matkṛtāni māhaṃ rājann anyakṛtena bhojam
avyuṣṭā in nu bhūyasīr uṣāsa ā no jīvān varuṇa tāsu śādhi
yo me rājan yujyo vā sakhā vā svapne bhayam bhīrave mahyam āha
steno vā yo dipsati no vṛko vā tvaṃ tasmād varuṇa pāhy asmān
māham maghono varuṇa priyasya bhūridāvna ā vidaṃ śūnam āpeḥ
mā rāyo rājan suyamād ava sthām bṛhad vadema vidathe suvīrāḥ
dhṛtavratā ādityā iṣirā āre mat karta rahasūr ivāgaḥ
śṛṇvato vo varuṇa mitra devā bhadrasya vidvāṃ avase huve vaḥ
yūyaṃ devāḥ pramatir yūyam ojo yūyaṃ dveṣāṃsi sanutar yuyota
abhikṣattāro abhi ca kṣamadhvam adyā ca no mṛḷayatāparaṃ ca
kim ū nu vaḥ kṛṇavāmāpareṇa kiṃ sanena vasava āpyena
yūyaṃ no mitrāvaruṇādite ca svastim indrāmaruto dadhāta
haye devā yūyam id āpaya stha te mṛḷata nādhamānāya mahyam
mā vo ratho madhyamavāḷ ṛte bhūn mā yuṣmāvatsv āpiṣu śramiṣma
pra va eko mimaya bhūry āgo yan mā piteva kitavaṃ śaśāsa
āre pāśā āre aghāni devā mā mādhi putre vim iva grabhīṣṭa
arvāñco adyā bhavatā yajatrā ā vo hārdi bhayamāno vyayeyam
trādhvaṃ no devā nijuro vṛkasya trādhvaṃ kartād avapado yajatrāḥ
māham maghono varuṇa priyasya bhūridāvna ā vidaṃ śūnam āpeḥ
mā rāyo rājan suyamād ava sthām bṛhad vadema vidathe suvīrāḥ
ṛtaṃ devāya kṛṇvate savitra indrāyāhighne na ramanta āpaḥ
ahar-ahar yāty aktur apāṃ kiyāty ā prathamaḥ sarga āsām
yo vṛtrāya sinam atrābhariṣyat pra taṃ janitrī viduṣa uvāca
patho radantīr anu joṣam asmai dive-dive dhunayo yanty artham
ūrdhvo hy asthād adhy antarikṣe 'dhā vṛtrāya pra vadhaṃ jabhāra
mihaṃ vasāna upa hīm adudrot tigmāyudho ajayac chatrum indraḥ
bṛhaspate tapuṣāśneva vidhya vṛkadvaraso asurasya vīrān
yathā jaghantha dhṛṣatā purā cid evā jahi śatrum asmākam indra
ava kṣipa divo aśmānam uccā yena śatrum mandasāno nijūrvāḥ
tokasya sātau tanayasya bhūrer asmāṃ ardhaṃ kṛṇutād indra gonām
pra hi kratuṃ vṛhatho yaṃ vanutho radhrasya stho yajamānasya codau
indrāsomā yuvam asmāṃ aviṣṭam asmin bhayasthe kṛṇutam u lokam
na mā taman na śraman nota tandran na vocāma mā sunoteti somam
yo me pṛṇād yo dadad yo nibodhād yo mā sunvantam upa gobhir āyat
sarasvati tvam asmāṃ aviḍḍhi marutvatī dhṛṣatī jeṣi śatrūn
tyaṃ cic chardhantaṃ taviṣīyamāṇam indro hanti vṛṣabhaṃ śaṇḍikānām
yo naḥ sanutya uta vā jighatnur abhikhyāya taṃ tigitena vidhya
bṛhaspata āyudhair jeṣi śatrūn druhe rīṣantam pari dhehi rājan
asmākebhiḥ satvabhiḥ śūra śūrair vīryā kṛdhi yāni te kartvāni
jyog abhūvann anudhūpitāso hatvī teṣām ā bharā no vasūni
taṃ vaḥ śardham mārutaṃ sumnayur giropa bruve namasā daivyaṃ janam
yathā rayiṃ sarvavīraṃ naśāmahā apatyasācaṃ śrutyaṃ dive-dive
asmākam mitrāvaruṇāvataṃ ratham ādityai rudrair vasubhiḥ sacābhuvā
pra yad vayo na paptan vasmanas pari śravasyavo hṛṣīvanto vanarṣadaḥ
adha smā na ud avatā sajoṣaso rathaṃ devāso abhi vikṣu vājayum
yad āśavaḥ padyābhis titrato rajaḥ pṛthivyāḥ sānau jaṅghananta pāṇibhiḥ
uta sya na indro viśvacarṣaṇir divaḥ śardhena mārutena sukratuḥ
anu nu sthāty avṛkābhir ūtibhī ratham mahe sanaye vājasātaye
uta sya devo bhuvanasya sakṣaṇis tvaṣṭā gnābhiḥ sajoṣā jūjuvad ratham
iḷā bhago bṛhaddivota rodasī pūṣā purandhir aśvināv adhā patī
uta tye devī subhage mithūdṛśoṣāsānaktā jagatām apījuvā
stuṣe yad vām pṛthivi navyasā vaca sthātuś ca vayas trivayā upastire
uta vaḥ śaṃsam uśijām iva śmasy ahir budhnyo 'ja ekapād uta
trita ṛbhukṣāḥ savitā cano dadhe 'pāṃ napād āśuhemā dhiyā śami
etā vo vaśmy udyatā yajatrā atakṣann āyavo navyase sam
śravasyavo vājaṃ cakānāḥ saptir na rathyo aha dhītim aśyāḥ
asya me dyāvāpṛthivī ṛtāyato bhūtam avitrī vacasaḥ siṣāsataḥ
yayor āyuḥ prataraṃ te idam pura upastute vasūyur vām maho dadhe
mā no guhyā ripa āyor ahan dabhan mā na ābhyo rīradho ducchunābhyaḥ
mā no vi yauḥ sakhyā viddhi tasya naḥ sumnāyatā manasā tat tvemahe
aheḷatā manasā śruṣṭim ā vaha duhānāṃ dhenum pipyuṣīm asaścatam
padyābhir āśuṃ vacasā ca vājinaṃ tvāṃ hinomi puruhūta viśvahā
rākām ahaṃ suhavāṃ suṣṭutī huve śṛṇotu naḥ subhagā bodhatu tmanā
sīvyatv apaḥ sūcyācchidyamānayā dadātu vīraṃ śatadāyam ukthyam
yās te rāke sumatayaḥ supeśaso yābhir dadāsi dāśuṣe vasūni
tābhir no adya sumanā upāgahi sahasrapoṣaṃ subhage rarāṇā
sinīvāli pṛthuṣṭuke yā devānām asi svasā
juṣasva havyam āhutam prajāṃ devi didiḍḍhi naḥ
yā subāhuḥ svaṅguriḥ suṣūmā bahusūvarī
tasyai viśpatnyai haviḥ sinīvālyai juhotana
yā guṅgūr yā sinīvālī yā rākā yā sarasvatī
indrāṇīm ahva ūtaye varuṇānīṃ svastaye
ā te pitar marutāṃ sumnam etu mā naḥ sūryasya saṃdṛśo yuyothāḥ
abhi no vīro arvati kṣameta pra jāyemahi rudra prajābhiḥ
tvādattebhī rudra śantamebhiḥ śataṃ himā aśīya bheṣajebhiḥ
vy asmad dveṣo vitaraṃ vy aṃho vy amīvāś cātayasvā viṣūcīḥ
śreṣṭho jātasya rudra śriyāsi tavastamas tavasāṃ vajrabāho
parṣi ṇaḥ pāram aṃhasaḥ svasti viśvā abhītī rapaso yuyodhi
mā tvā rudra cukrudhāmā namobhir mā duṣṭutī vṛṣabha mā sahūtī
un no vīrāṃ arpaya bheṣajebhir bhiṣaktamaṃ tvā bhiṣajāṃ śṛṇomi
havīmabhir havate yo havirbhir ava stomebhī rudraṃ diṣīya
ṛdūdaraḥ suhavo mā no asyai babhruḥ suśipro rīradhan manāyai
un mā mamanda vṛṣabho marutvān tvakṣīyasā vayasā nādhamānam
ghṛṇīva cchāyām arapā aśīyā vivāseyaṃ rudrasya sumnam
kva sya te rudra mṛḷayākur hasto yo asti bheṣajo jalāṣaḥ
apabhartā rapaso daivyasyābhī nu mā vṛṣabha cakṣamīthāḥ
pra babhrave vṛṣabhāya śvitīce maho mahīṃ suṣṭutim īrayāmi
namasyā kalmalīkinaṃ namobhir gṛṇīmasi tveṣaṃ rudrasya nāma
sthirebhir aṅgaiḥ pururūpa ugro babhruḥ śukrebhiḥ pipiśe hiraṇyaiḥ
īśānād asya bhuvanasya bhūrer na vā u yoṣad rudrād asuryam
arhan bibharṣi sāyakāni dhanvārhan niṣkaṃ yajataṃ viśvarūpam
arhann idaṃ dayase viśvam abhvaṃ na vā ojīyo rudra tvad asti
stuhi śrutaṃ gartasadaṃ yuvānam mṛgaṃ na bhīmam upahatnum ugram
mṛḷā jaritre rudra stavāno 'nyaṃ te asman ni vapantu senāḥ
kumāraś cit pitaraṃ vandamānam prati nānāma rudropayantam
bhūrer dātāraṃ satpatiṃ gṛṇīṣe stutas tvam bheṣajā rāsy asme
yā vo bheṣajā marutaḥ śucīni yā śantamā vṛṣaṇo yā mayobhu
yāni manur avṛṇītā pitā nas tā śaṃ ca yoś ca rudrasya vaśmi
pari ṇo hetī rudrasya vṛjyāḥ pari tveṣasya durmatir mahī gāt
ava sthirā maghavadbhyas tanuṣva mīḍhvas tokāya tanayāya mṛḷa
evā babhro vṛṣabha cekitāna yathā deva na hṛṇīṣe na haṃsi
havanaśrun no rudreha bodhi bṛhad vadema vidathe suvīrāḥ
dhārāvarā maruto dhṛṣṇvojaso mṛgā na bhīmās taviṣībhir arcinaḥ
agnayo na śuśucānā ṛjīṣiṇo bhṛmiṃ dhamanto apa gā avṛṇvata
dyāvo na stṛbhiś citayanta khādino vy abhriyā na dyutayanta vṛṣṭayaḥ
rudro yad vo maruto rukmavakṣaso vṛṣājani pṛśnyāḥ śukra ūdhani
ukṣante aśvāṃ atyāṃ ivājiṣu nadasya karṇais turayanta āśubhiḥ
hiraṇyaśiprā maruto davidhvataḥ pṛkṣaṃ yātha pṛṣatībhiḥ samanyavaḥ
pṛkṣe tā viśvā bhuvanā vavakṣire mitrāya vā sadam ā jīradānavaḥ
pṛṣadaśvāso anavabhrarādhasa ṛjipyāso na vayuneṣu dhūrṣadaḥ
indhanvabhir dhenubhī rapśadūdhabhir adhvasmabhiḥ pathibhir bhrājadṛṣṭayaḥ
ā haṃsāso na svasarāṇi gantana madhor madāya marutaḥ samanyavaḥ
ā no brahmāṇi marutaḥ samanyavo narāṃ na śaṃsaḥ savanāni gantana
aśvām iva pipyata dhenum ūdhani kartā dhiyaṃ jaritre vājapeśasam
taṃ no dāta maruto vājinaṃ ratha āpānam brahma citayad dive-dive
iṣaṃ stotṛbhyo vṛjaneṣu kārave sanim medhām ariṣṭaṃ duṣṭaraṃ sahaḥ
yad yuñjate maruto rukmavakṣaso 'śvān ratheṣu bhaga ā sudānavaḥ
dhenur na śiśve svasareṣu pinvate janāya rātahaviṣe mahīm iṣam
yo no maruto vṛkatāti martyo ripur dadhe vasavo rakṣatā riṣaḥ
vartayata tapuṣā cakriyābhi tam ava rudrā aśaso hantanā vadhaḥ
citraṃ tad vo maruto yāma cekite pṛśnyā yad ūdhar apy āpayo duhuḥ
yad vā nide navamānasya rudriyās tritaṃ jarāya juratām adābhyāḥ
tān vo maho maruta evayāvno viṣṇor eṣasya prabhṛthe havāmahe
hiraṇyavarṇān kakuhān yatasruco brahmaṇyantaḥ śaṃsyaṃ rādha īmahe
te daśagvāḥ prathamā yajñam ūhire te no hinvantūṣaso vyuṣṭiṣu
uṣā na rāmīr aruṇair aporṇute maho jyotiṣā śucatā goarṇasā
te kṣoṇībhir aruṇebhir nāñjibhī rudrā ṛtasya sadaneṣu vāvṛdhuḥ
nimeghamānā atyena pājasā suścandraṃ varṇaṃ dadhire supeśasam
tāṃ iyāno mahi varūtham ūtaya upa ghed enā namasā gṛṇīmasi
trito na yān pañca hotṝn abhiṣṭaya āvavartad avarāñ cakriyāvase
yayā radhram pārayathāty aṃho yayā nido muñcatha vanditāram
arvācī sā maruto yā va ūtir o ṣu vāśreva sumatir jigātu
upem asṛkṣi vājayur vacasyāṃ cano dadhīta nādyo giro me
apāṃ napād āśuhemā kuvit sa supeśasas karati joṣiṣad dhi
imaṃ sv asmai hṛda ā sutaṣṭam mantraṃ vocema kuvid asya vedat
apāṃ napād asuryasya mahnā viśvāny aryo bhuvanā jajāna
sam anyā yanty upa yanty anyāḥ samānam ūrvaṃ nadyaḥ pṛṇanti
tam ū śuciṃ śucayo dīdivāṃsam apāṃ napātam pari tasthur āpaḥ
tam asmerā yuvatayo yuvānam marmṛjyamānāḥ pari yanty āpaḥ
sa śukrebhiḥ śikvabhī revad asme dīdāyānidhmo ghṛtanirṇig apsu
asmai tisro avyathyāya nārīr devāya devīr didhiṣanty annam
kṛtā ivopa hi prasarsre apsu sa pīyūṣaṃ dhayati pūrvasūnām
aśvasyātra janimāsya ca svar druho riṣaḥ sampṛcaḥ pāhi sūrīn
āmāsu pūrṣu paro apramṛṣyaṃ nārātayo vi naśan nānṛtāni
sva ā dame sudughā yasya dhenuḥ svadhām pīpāya subhv annam atti
so apāṃ napād ūrjayann apsv antar vasudeyāya vidhate vi bhāti
yo apsv ā śucinā daivyena ṛtāvājasra urviyā vibhāti
vayā id anyā bhuvanāny asya pra jāyante vīrudhaś ca prajābhiḥ
apāṃ napād ā hy asthād upasthaṃ jihmānām ūrdhvo vidyutaṃ vasānaḥ
tasya jyeṣṭham mahimānaṃ vahantīr hiraṇyavarṇāḥ pari yanti yahvīḥ
hiraṇyarūpaḥ sa hiraṇyasaṃdṛg apāṃ napāt sed u hiraṇyavarṇaḥ
hiraṇyayāt pari yoner niṣadyā hiraṇyadā dadaty annam asmai
tad asyānīkam uta cāru nāmāpīcyaṃ vardhate naptur apām
yam indhate yuvatayaḥ sam itthā hiraṇyavarṇaṃ ghṛtam annam asya
asmai bahūnām avamāya sakhye yajñair vidhema namasā havirbhiḥ
saṃ sānu mārjmi didhiṣāmi bilmair dadhāmy annaiḥ pari vanda ṛgbhiḥ
sa īṃ vṛṣājanayat tāsu garbhaṃ sa īṃ śiśur dhayati taṃ rihanti
so apāṃ napād anabhimlātavarṇo 'nyasyeveha tanvā viveṣa
asmin pade parame tasthivāṃsam adhvasmabhir viśvahā dīdivāṃsam
āpo naptre ghṛtam annaṃ vahantīḥ svayam atkaiḥ pari dīyanti yahvīḥ
ayāṃsam agne sukṣitiṃ janāyāyāṃsam u maghavadbhyaḥ suvṛktim
viśvaṃ tad bhadraṃ yad avanti devā bṛhad vadema vidathe suvīrāḥ
tubhyaṃ hinvāno vasiṣṭa gā apo 'dhukṣan sīm avibhir adribhir naraḥ
pibendra svāhā prahutaṃ vaṣaṭkṛtaṃ hotrād ā somam prathamo ya īśiṣe
yajñaiḥ sammiślāḥ pṛṣatībhir ṛṣṭibhir yāmañ chubhrāso añjiṣu priyā uta
āsadyā barhir bharatasya sūnavaḥ potrād ā somam pibatā divo naraḥ
ameva naḥ suhavā ā hi gantana ni barhiṣi sadatanā raṇiṣṭana
athā mandasva jujuṣāṇo andhasas tvaṣṭar devebhir janibhiḥ sumadgaṇaḥ
ā vakṣi devāṃ iha vipra yakṣi cośan hotar ni ṣadā yoniṣu triṣu
prati vīhi prasthitaṃ somyam madhu pibāgnīdhrāt tava bhāgasya tṛpṇuhi
eṣa sya te tanvo nṛmṇavardhanaḥ saha ojaḥ pradivi bāhvor hitaḥ
tubhyaṃ suto maghavan tubhyam ābhṛtas tvam asya brāhmaṇād ā tṛpat piba
juṣethāṃ yajñam bodhataṃ havasya me satto hotā nividaḥ pūrvyā anu
acchā rājānā nama ety āvṛtam praśāstrād ā pibataṃ somyam madhu
mandasva hotrād anu joṣam andhaso 'dhvaryavaḥ sa pūrṇāṃ vaṣṭy āsicam
tasmā etam bharata tadvaśo dadir hotrāt somaṃ draviṇodaḥ piba ṛtubhiḥ
yam u pūrvam ahuve tam idaṃ huve sed u havyo dadir yo nāma patyate
adhvaryubhiḥ prasthitaṃ somyam madhu potrāt somaṃ draviṇodaḥ piba ṛtubhiḥ
medyantu te vahnayo yebhir īyase 'riṣaṇyan vīḷayasvā vanaspate
āyūyā dhṛṣṇo abhigūryā tvaṃ neṣṭrāt somaṃ draviṇodaḥ piba ṛtubhiḥ
apād dhotrād uta potrād amattota neṣṭrād ajuṣata prayo hitam
turīyam pātram amṛktam amartyaṃ draviṇodāḥ pibatu drāviṇodasaḥ
arvāñcam adya yayyaṃ nṛvāhaṇaṃ rathaṃ yuñjāthām iha vāṃ vimocanam
pṛṅktaṃ havīṃṣi madhunā hi kaṃ gatam athā somam pibataṃ vājinīvasū
joṣy agne samidhaṃ joṣy āhutiṃ joṣi brahma janyaṃ joṣi suṣṭutim
viśvebhir viśvāṃ ṛtunā vaso maha uśan devāṃ uśataḥ pāyayā haviḥ
ud u ṣya devaḥ savitā savāya śaśvattamaṃ tadapā vahnir asthāt
nūnaṃ devebhyo vi hi dhāti ratnam athābhajad vītihotraṃ svastau
viśvasya hi śruṣṭaye deva ūrdhvaḥ pra bāhavā pṛthupāṇiḥ sisarti
āpaś cid asya vrata ā nimṛgrā ayaṃ cid vāto ramate parijman
āśubhiś cid yān vi mucāti nūnam arīramad atamānaṃ cid etoḥ
ahyarṣūṇāṃ cin ny ayāṃ aviṣyām anu vrataṃ savitur moky āgāt
punaḥ sam avyad vitataṃ vayantī madhyā kartor ny adhāc chakma dhīraḥ
ut saṃhāyāsthād vy ṛtūṃr adardhar aramatiḥ savitā deva āgāt
nānaukāṃsi duryo viśvam āyur vi tiṣṭhate prabhavaḥ śoko agneḥ
jyeṣṭham mātā sūnave bhāgam ādhād anv asya ketam iṣitaṃ savitrā
samāvavarti viṣṭhito jigīṣur viśveṣāṃ kāmaś caratām amābhūt
śaśvāṃ apo vikṛtaṃ hitvy āgād anu vrataṃ savitur daivyasya
tvayā hitam apyam apsu bhāgaṃ dhanvānv ā mṛgayaso vi tasthuḥ
vanāni vibhyo nakir asya tāni vratā devasya savitur minanti
yādrādhyaṃ varuṇo yonim apyam aniśitaṃ nimiṣi jarbhurāṇaḥ
viśvo mārtāṇḍo vrajam ā paśur gāt sthaśo janmāni savitā vy ākaḥ
na yasyendro varuṇo na mitro vratam aryamā na minanti rudraḥ
nārātayas tam idaṃ svasti huve devaṃ savitāraṃ namobhiḥ
bhagaṃ dhiyaṃ vājayantaḥ purandhiṃ narāśaṃso gnāspatir no avyāḥ
āye vāmasya saṃgathe rayīṇām priyā devasya savituḥ syāma
asmabhyaṃ tad divo adbhyaḥ pṛthivyās tvayā dattaṃ kāmyaṃ rādha ā gāt
śaṃ yat stotṛbhya āpaye bhavāty uruśaṃsāya savitar jaritre
grāvāṇeva tad id arthaṃ jarethe gṛdhreva vṛkṣaṃ nidhimantam accha
brahmāṇeva vidatha ukthaśāsā dūteva havyā janyā purutrā
prātaryāvāṇā rathyeva vīrājeva yamā varam ā sacethe
mene iva tanvā śumbhamāne dampatīva kratuvidā janeṣu
śṛṅgeva naḥ prathamā gantam arvāk chaphāv iva jarbhurāṇā tarobhiḥ
cakravākeva prati vastor usrārvāñcā yātaṃ rathyeva śakrā
nāveva naḥ pārayataṃ yugeva nabhyeva na upadhīva pradhīva
śvāneva no ariṣaṇyā tanūnāṃ khṛgaleva visrasaḥ pātam asmān
vātevājuryā nadyeva rītir akṣī iva cakṣuṣā yātam arvāk
hastāv iva tanve śambhaviṣṭhā pādeva no nayataṃ vasyo accha
oṣṭhāv iva madhv āsne vadantā stanāv iva pipyataṃ jīvase naḥ
nāseva nas tanvo rakṣitārā karṇāv iva suśrutā bhūtam asme
hasteva śaktim abhi saṃdadī naḥ kṣāmeva naḥ sam ajataṃ rajāṃsi
imā giro aśvinā yuṣmayantīḥ kṣṇotreṇeva svadhitiṃ saṃ śiśītam
etāni vām aśvinā vardhanāni brahma stomaṃ gṛtsamadāso akran
tāni narā jujuṣāṇopa yātam bṛhad vadema vidathe suvīrāḥ
somāpūṣaṇā jananā rayīṇāṃ jananā divo jananā pṛthivyāḥ
jātau viśvasya bhuvanasya gopau devā akṛṇvann amṛtasya nābhim
imau devau jāyamānau juṣantemau tamāṃsi gūhatām ajuṣṭā
ābhyām indraḥ pakvam āmāsv antaḥ somāpūṣabhyāṃ janad usriyāsu
somāpūṣaṇā rajaso vimānaṃ saptacakraṃ ratham aviśvaminvam
viṣūvṛtam manasā yujyamānaṃ taṃ jinvatho vṛṣaṇā pañcaraśmim
divy anyaḥ sadanaṃ cakra uccā pṛthivyām anyo adhy antarikṣe
tāv asmabhyam puruvāram purukṣuṃ rāyas poṣaṃ vi ṣyatāṃ nābhim asme
viśvāny anyo bhuvanā jajāna viśvam anyo abhicakṣāṇa eti
somāpūṣaṇāv avataṃ dhiyam me yuvābhyāṃ viśvāḥ pṛtanā jayema
dhiyam pūṣā jinvatu viśvaminvo rayiṃ somo rayipatir dadhātu
avatu devy aditir anarvā bṛhad vadema vidathe suvīrāḥ
vāyo ye te sahasriṇo rathāsas tebhir ā gahi
niyutvān somapītaye
niyutvān vāyav ā gahy ayaṃ śukro ayāmi te
gantāsi sunvato gṛham
śukrasyādya gavāśira indravāyū niyutvataḥ
ā yātam pibataṃ narā
ayaṃ vām mitrāvaruṇā sutaḥ soma ṛtāvṛdhā
mamed iha śrutaṃ havam
rājānāv anabhidruhā dhruve sadasy uttame
sahasrasthūṇa āsāte
tā samrājā ghṛtāsutī ādityā dānunas patī
sacete anavahvaram
gomad ū ṣu nāsatyāśvāvad yātam aśvinā
vartī rudrā nṛpāyyam
na yat paro nāntara ādadharṣad vṛṣaṇvasū
duḥśaṃso martyo ripuḥ
tā na ā voḷham aśvinā rayim piśaṅgasaṃdṛśam
dhiṣṇyā varivovidam
indro aṅga mahad bhayam abhī ṣad apa cucyavat
sa hi sthiro vicarṣaṇiḥ
indraś ca mṛḷayāti no na naḥ paścād aghaṃ naśat
bhadram bhavāti naḥ puraḥ
indra āśābhyas pari sarvābhyo abhayaṃ karat
jetā śatrūn vicarṣaṇiḥ
viśve devāsa ā gata śṛṇutā ma imaṃ havam
edam barhir ni ṣīdata
tīvro vo madhumāṃ ayaṃ śunahotreṣu matsaraḥ
etam pibata kāmyam
indrajyeṣṭhā marudgaṇā devāsaḥ pūṣarātayaḥ
viśve mama śrutā havam
ambitame nadītame devitame sarasvati
apraśastā iva smasi praśastim amba nas kṛdhi
tve viśvā sarasvati śritāyūṃṣi devyām
śunahotreṣu matsva prajāṃ devi didiḍḍhi naḥ
imā brahma sarasvati juṣasva vājinīvati
yā te manma gṛtsamadā ṛtāvari priyā deveṣu juhvati
pretāṃ yajñasya śambhuvā yuvām id ā vṛṇīmahe
agniṃ ca havyavāhanam
dyāvā naḥ pṛthivī imaṃ sidhram adya divispṛśam
yajñaṃ deveṣu yacchatām
ā vām upastham adruhā devāḥ sīdantu yajñiyāḥ
ihādya somapītaye
kanikradaj januṣam prabruvāṇa iyarti vācam ariteva nāvam
sumaṅgalaś ca śakune bhavāsi mā tvā kā cid abhibhā viśvyā vidat
mā tvā śyena ud vadhīn mā suparṇo mā tvā vidad iṣumān vīro astā
pitryām anu pradiśaṃ kanikradat sumaṅgalo bhadravādī vadeha
ava kranda dakṣiṇato gṛhāṇāṃ sumaṅgalo bhadravādī śakunte
mā na stena īśata māghaśaṃso bṛhad vadema vidathe suvīrāḥ
pradakṣiṇid abhi gṛṇanti kāravo vayo vadanta ṛtuthā śakuntayaḥ
ubhe vācau vadati sāmagā iva gāyatraṃ ca traiṣṭubhaṃ cānu rājati
udgāteva śakune sāma gāyasi brahmaputra iva savaneṣu śaṃsasi
vṛṣeva vājī śiśumatīr apītyā sarvato naḥ śakune bhadram ā vada viśvato naḥ śakune puṇyam ā vada
āvadaṃs tvaṃ śakune bhadram ā vada tūṣṇīm āsīnaḥ sumatiṃ cikiddhi naḥ
yad utpatan vadasi karkarir yathā bṛhad vadema vidathe suvīrāḥ
somasya mā tavasaṃ vakṣy agne vahniṃ cakartha vidathe yajadhyai
devāṃ acchā dīdyad yuñje adriṃ śamāye agne tanvaṃ juṣasva
prāñcaṃ yajñaṃ cakṛma vardhatāṃ gīḥ samidbhir agniṃ namasā duvasyan
divaḥ śaśāsur vidathā kavīnāṃ gṛtsāya cit tavase gātum īṣuḥ
mayo dadhe medhiraḥ pūtadakṣo divaḥ subandhur januṣā pṛthivyāḥ
avindann u darśatam apsv antar devāso agnim apasi svasṝṇām
avardhayan subhagaṃ sapta yahvīḥ śvetaṃ jajñānam aruṣam mahitvā
śiśuṃ na jātam abhy ārur aśvā devāso agniṃ janiman vapuṣyan
śukrebhir aṅgai raja ātatanvān kratum punānaḥ kavibhiḥ pavitraiḥ
śocir vasānaḥ pary āyur apāṃ śriyo mimīte bṛhatīr anūnāḥ
vavrājā sīm anadatīr adabdhā divo yahvīr avasānā anagnāḥ
sanā atra yuvatayaḥ sayonīr ekaṃ garbhaṃ dadhire sapta vāṇīḥ
stīrṇā asya saṃhato viśvarūpā ghṛtasya yonau sravathe madhūnām
asthur atra dhenavaḥ pinvamānā mahī dasmasya mātarā samīcī
babhrāṇaḥ sūno sahaso vy adyaud dadhānaḥ śukrā rabhasā vapūṃṣi
ścotanti dhārā madhuno ghṛtasya vṛṣā yatra vāvṛdhe kāvyena
pituś cid ūdhar januṣā viveda vy asya dhārā asṛjad vi dhenāḥ
guhā carantaṃ sakhibhiḥ śivebhir divo yahvībhir na guhā babhūva
pituś ca garbhaṃ janituś ca babhre pūrvīr eko adhayat pīpyānāḥ
vṛṣṇe sapatnī śucaye sabandhū ubhe asmai manuṣye ni pāhi
urau mahāṃ anibādhe vavardhāpo agniṃ yaśasaḥ saṃ hi pūrvīḥ
ṛtasya yonāv aśayad damūnā jāmīnām agnir apasi svasṝṇām
akro na babhriḥ samithe mahīnāṃ didṛkṣeyaḥ sūnave bhāṛjīkaḥ
ud usriyā janitā yo jajānāpāṃ garbho nṛtamo yahvo agniḥ
apāṃ garbhaṃ darśatam oṣadhīnāṃ vanā jajāna subhagā virūpam
devāsaś cin manasā saṃ hi jagmuḥ paniṣṭhaṃ jātaṃ tavasaṃ duvasyan
bṛhanta id bhānavo bhāṛjīkam agniṃ sacanta vidyuto na śukrāḥ
guheva vṛddhaṃ sadasi sve antar apāra ūrve amṛtaṃ duhānāḥ
īḷe ca tvā yajamāno havirbhir īḷe sakhitvaṃ sumatiṃ nikāmaḥ
devair avo mimīhi saṃ jaritre rakṣā ca no damyebhir anīkaiḥ
upakṣetāras tava supraṇīte 'gne viśvāni dhanyā dadhānāḥ
suretasā śravasā tuñjamānā abhi ṣyāma pṛtanāyūṃr adevān
ā devānām abhavaḥ ketur agne mandro viśvāni kāvyāni vidvān
prati martāṃ avāsayo damūnā anu devān rathiro yāsi sādhan
ni duroṇe amṛto martyānāṃ rājā sasāda vidathāni sādhan
ghṛtapratīka urviyā vy adyaud agnir viśvāni kāvyāni vidvān
ā no gahi sakhyebhiḥ śivebhir mahān mahībhir ūtibhiḥ saraṇyan
asme rayim bahulaṃ saṃtarutraṃ suvācam bhāgaṃ yaśasaṃ kṛdhī naḥ
etā te agne janimā sanāni pra pūrvyāya nūtanāni vocam
mahānti vṛṣṇe savanā kṛtemā janmañ-janman nihito jātavedāḥ
janmañ-janman nihito jātavedā viśvāmitrebhir idhyate ajasraḥ
tasya vayaṃ sumatau yajñiyasyāpi bhadre saumanase syāma
imaṃ yajñaṃ sahasāvan tvaṃ no devatrā dhehi sukrato rarāṇaḥ
pra yaṃsi hotar bṛhatīr iṣo no 'gne mahi draviṇam ā yajasva
iḷām agne purudaṃsaṃ saniṃ goḥ śaśvattamaṃ havamānāya sādha
syān naḥ sūnus tanayo vijāvāgne sā te sumatir bhūtv asme
vaiśvānarāya dhiṣaṇām ṛtāvṛdhe ghṛtaṃ na pūtam agnaye janāmasi
dvitā hotāram manuṣaś ca vāghato dhiyā rathaṃ na kuliśaḥ sam ṛṇvati
sa rocayaj januṣā rodasī ubhe sa mātror abhavat putra īḍyaḥ
havyavāḷ agnir ajaraś canohito dūḷabho viśām atithir vibhāvasuḥ
kratvā dakṣasya taruṣo vidharmaṇi devāso agniṃ janayanta cittibhiḥ
rurucānam bhānunā jyotiṣā mahām atyaṃ na vājaṃ saniṣyann upa bruve
ā mandrasya saniṣyanto vareṇyaṃ vṛṇīmahe ahrayaṃ vājam ṛgmiyam
rātim bhṛgūṇām uśijaṃ kavikratum agniṃ rājantaṃ divyena śociṣā
agniṃ sumnāya dadhire puro janā vājaśravasam iha vṛktabarhiṣaḥ
yatasrucaḥ surucaṃ viśvadevyaṃ rudraṃ yajñānāṃ sādhadiṣṭim apasām
pāvakaśoce tava hi kṣayam pari hotar yajñeṣu vṛktabarhiṣo naraḥ
agne duva icchamānāsa āpyam upāsate draviṇaṃ dhehi tebhyaḥ
ā rodasī apṛṇad ā svar mahaj jātaṃ yad enam apaso adhārayan
so adhvarāya pari ṇīyate kavir atyo na vājasātaye canohitaḥ
namasyata havyadātiṃ svadhvaraṃ duvasyata damyaṃ jātavedasam
rathīr ṛtasya bṛhato vicarṣaṇir agnir devānām abhavat purohitaḥ
tisro yahvasya samidhaḥ parijmano 'gner apunann uśijo amṛtyavaḥ
tāsām ekām adadhur martye bhujam u lokam u dve upa jāmim īyatuḥ
viśāṃ kaviṃ viśpatim mānuṣīr iṣaḥ saṃ sīm akṛṇvan svadhitiṃ na tejase
sa udvato nivato yāti veviṣat sa garbham eṣu bhuvaneṣu dīdharat
sa jinvate jaṭhareṣu prajajñivān vṛṣā citreṣu nānadan na siṃhaḥ
vaiśvānaraḥ pṛthupājā amartyo vasu ratnā dayamāno vi dāśuṣe
vaiśvānaraḥ pratnathā nākam āruhad divas pṛṣṭham bhandamānaḥ sumanmabhiḥ
sa pūrvavaj janayañ jantave dhanaṃ samānam ajmam pary eti jāgṛviḥ
ṛtāvānaṃ yajñiyaṃ vipram ukthyam ā yaṃ dadhe mātariśvā divi kṣayam
taṃ citrayāmaṃ harikeśam īmahe sudītim agniṃ suvitāya navyase
śuciṃ na yāmann iṣiraṃ svardṛśaṃ ketuṃ divo rocanasthām uṣarbudham
agnim mūrdhānaṃ divo apratiṣkutaṃ tam īmahe namasā vājinam bṛhat
mandraṃ hotāraṃ śucim advayāvinaṃ damūnasam ukthyaṃ viśvacarṣaṇim
rathaṃ na citraṃ vapuṣāya darśatam manurhitaṃ sadam id rāya īmahe
vaiśvānarāya pṛthupājase vipo ratnā vidhanta dharuṇeṣu gātave
agnir hi devāṃ amṛto duvasyaty athā dharmāṇi sanatā na dūduṣat
antar dūto rodasī dasma īyate hotā niṣatto manuṣaḥ purohitaḥ
kṣayam bṛhantam pari bhūṣati dyubhir devebhir agnir iṣito dhiyāvasuḥ
ketuṃ yajñānāṃ vidathasya sādhanaṃ viprāso agnim mahayanta cittibhiḥ
apāṃsi yasminn adhi saṃdadhur giras tasmin sumnāni yajamāna ā cake
pitā yajñānām asuro vipaścitāṃ vimānam agnir vayunaṃ ca vāghatām
ā viveśa rodasī bhūrivarpasā purupriyo bhandate dhāmabhiḥ kaviḥ
candram agniṃ candrarathaṃ harivrataṃ vaiśvānaram apsuṣadaṃ svarvidam
vigāhaṃ tūrṇiṃ taviṣībhir āvṛtam bhūrṇiṃ devāsa iha suśriyaṃ dadhuḥ
agnir devebhir manuṣaś ca jantubhis tanvāno yajñam purupeśasaṃ dhiyā
rathīr antar īyate sādhadiṣṭibhir jīro damūnā abhiśasticātanaḥ
agne jarasva svapatya āyuny ūrjā pinvasva sam iṣo didīhi naḥ
vayāṃsi jinva bṛhataś ca jāgṛva uśig devānām asi sukratur vipām
viśpatiṃ yahvam atithiṃ naraḥ sadā yantāraṃ dhīnām uśijaṃ ca vāghatām
adhvarāṇāṃ cetanaṃ jātavedasam pra śaṃsanti namasā jūtibhir vṛdhe
vibhāvā devaḥ suraṇaḥ pari kṣitīr agnir babhūva śavasā sumadrathaḥ
tasya vratāni bhūripoṣiṇo vayam upa bhūṣema dama ā suvṛktibhiḥ
vaiśvānara tava dhāmāny ā cake yebhiḥ svarvid abhavo vicakṣaṇa
jāta āpṛṇo bhuvanāni rodasī agne tā viśvā paribhūr asi tmanā
vaiśvānarasya daṃsanābhyo bṛhad ariṇād ekaḥ svapasyayā kaviḥ
ubhā pitarā mahayann ajāyatāgnir dyāvāpṛthivī bhūriretasā
samit-samit sumanā bodhy asme śucā-śucā sumatiṃ rāsi vasvaḥ
ā deva devān yajathāya vakṣi sakhā sakhīn sumanā yakṣy agne
yaṃ devāsas trir ahann āyajante dive-dive varuṇo mitro agniḥ
semaṃ yajñam madhumantaṃ kṛdhī nas tanūnapād ghṛtayoniṃ vidhantam
pra dīdhitir viśvavārā jigāti hotāram iḷaḥ prathamaṃ yajadhyai
acchā namobhir vṛṣabhaṃ vandadhyai sa devān yakṣad iṣito yajīyān
ūrdhvo vāṃ gātur adhvare akāry ūrdhvā śocīṃṣi prasthitā rajāṃsi
divo vā nābhā ny asādi hotā stṛṇīmahi devavyacā vi barhiḥ
sapta hotrāṇi manasā vṛṇānā invanto viśvam prati yann ṛtena
nṛpeśaso vidatheṣu pra jātā abhīmaṃ yajñaṃ vi caranta pūrvīḥ
ā bhandamāne uṣasā upāke uta smayete tanvā virūpe
yathā no mitro varuṇo jujoṣad indro marutvāṃ uta vā mahobhiḥ
daivyā hotārā prathamā ny ṛñje sapta pṛkṣāsaḥ svadhayā madanti
ṛtaṃ śaṃsanta ṛtam it ta āhur anu vrataṃ vratapā dīdhyānāḥ
ā bhāratī bhāratībhiḥ sajoṣā iḷā devair manuṣyebhir agniḥ
sarasvatī sārasvatebhir arvāk tisro devīr barhir edaṃ sadantu
tan nas turīpam adha poṣayitnu deva tvaṣṭar vi rarāṇaḥ syasva
yato vīraḥ karmaṇyaḥ sudakṣo yuktagrāvā jāyate devakāmaḥ
vanaspate 'va sṛjopa devān agnir haviḥ śamitā sūdayāti
sed u hotā satyataro yajāti yathā devānāṃ janimāni veda
ā yāhy agne samidhāno arvāṅ indreṇa devaiḥ sarathaṃ turebhiḥ
barhir na āstām aditiḥ suputrā svāhā devā amṛtā mādayantām
praty agnir uṣasaś cekitāno 'bodhi vipraḥ padavīḥ kavīnām
pṛthupājā devayadbhiḥ samiddho 'pa dvārā tamaso vahnir āvaḥ
pred v agnir vāvṛdhe stomebhir gīrbhi stotṝṇāṃ namasya ukthaiḥ
pūrvīr ṛtasya saṃdṛśaś cakānaḥ saṃ dūto adyaud uṣaso viroke
adhāyy agnir mānuṣīṣu vikṣv apāṃ garbho mitra ṛtena sādhan
ā haryato yajataḥ sānv asthād abhūd u vipro havyo matīnām
mitro agnir bhavati yat samiddho mitro hotā varuṇo jātavedāḥ
mitro adhvaryur iṣiro damūnā mitraḥ sindhūnām uta parvatānām
pāti priyaṃ ripo agram padaṃ veḥ pāti yahvaś caraṇaṃ sūryasya
pāti nābhā saptaśīrṣāṇam agniḥ pāti devānām upamādam ṛṣvaḥ
ṛbhuś cakra īḍyaṃ cāru nāma viśvāni devo vayunāni vidvān
sasasya carma ghṛtavat padaṃ ves tad id agnī rakṣaty aprayucchan
ā yonim agnir ghṛtavantam asthāt pṛthupragāṇam uśantam uśānaḥ
dīdyānaḥ śucir ṛṣvaḥ pāvakaḥ punaḥ-punar mātarā navyasī kaḥ
sadyo jāta oṣadhībhir vavakṣe yadī vardhanti prasvo ghṛtena
āpa iva pravatā śumbhamānā uruṣyad agniḥ pitror upasthe
ud u ṣṭutaḥ samidhā yahvo adyaud varṣman divo adhi nābhā pṛthivyāḥ
mitro agnir īḍyo mātariśvā dūto vakṣad yajathāya devān
ud astambhīt samidhā nākam ṛṣvo 'gnir bhavann uttamo rocanānām
yadī bhṛgubhyaḥ pari mātariśvā guhā santaṃ havyavāhaṃ samīdhe
iḷām agne purudaṃsaṃ saniṃ goḥ śaśvattamaṃ havamānāya sādha
syān naḥ sūnus tanayo vijāvāgne sā te sumatir bhūtv asme
pra kāravo mananā vacyamānā devadrīcīṃ nayata devayantaḥ
dakṣiṇāvāḍ vājinī prācy eti havir bharanty agnaye ghṛtācī
ā rodasī apṛṇā jāyamāna uta pra rikthā adha nu prayajyo
divaś cid agne mahinā pṛthivyā vacyantāṃ te vahnayaḥ saptajihvāḥ
dyauś ca tvā pṛthivī yajñiyāso ni hotāraṃ sādayante damāya
yadī viśo mānuṣīr devayantīḥ prayasvatīr īḷate śukram arciḥ
mahān sadhasthe dhruva ā niṣatto 'ntar dyāvā māhine haryamāṇaḥ
āskre sapatnī ajare amṛkte sabardughe urugāyasya dhenū
vratā te agne mahato mahāni tava kratvā rodasī ā tatantha
tvaṃ dūto abhavo jāyamānas tvaṃ netā vṛṣabha carṣaṇīnām
ṛtasya vā keśinā yogyābhir ghṛtasnuvā rohitā dhuri dhiṣva
athā vaha devān deva viśvān svadhvarā kṛṇuhi jātavedaḥ
divaś cid ā te rucayanta rokā uṣo vibhātīr anu bhāsi pūrvīḥ
apo yad agna uśadhag vaneṣu hotur mandrasya panayanta devāḥ
urau vā ye antarikṣe madanti divo vā ye rocane santi devāḥ
ūmā vā ye suhavāso yajatrā āyemire rathyo agne aśvāḥ
aibhir agne sarathaṃ yāhy arvāṅ nānārathaṃ vā vibhavo hy aśvāḥ
patnīvatas triṃśataṃ trīṃś ca devān anuṣvadham ā vaha mādayasva
sa hotā yasya rodasī cid urvī yajñaṃ-yajñam abhi vṛdhe gṛṇītaḥ
prācī adhvareva tasthatuḥ sumeke ṛtāvarī ṛtajātasya satye
iḷām agne purudaṃsaṃ saniṃ goḥ śaśvattamaṃ havamānāya sādha
syān naḥ sūnus tanayo vijāvāgne sā te sumatir bhūtv asme
pra ya āruḥ śitipṛṣṭhasya dhāser ā mātarā viviśuḥ sapta vāṇīḥ
parikṣitā pitarā saṃ carete pra sarsrāte dīrgham āyuḥ prayakṣe
divakṣaso dhenavo vṛṣṇo aśvā devīr ā tasthau madhumad vahantīḥ
ṛtasya tvā sadasi kṣemayantam pary ekā carati vartaniṃ gauḥ
ā sīm arohat suyamā bhavantīḥ patiś cikitvān rayivid rayīṇām
pra nīlapṛṣṭho atasasya dhāses tā avāsayat purudhapratīkaḥ
mahi tvāṣṭram ūrjayantīr ajuryaṃ stabhūyamānaṃ vahato vahanti
vy aṅgebhir didyutānaḥ sadhastha ekām iva rodasī ā viveśa
jānanti vṛṣṇo aruṣasya śevam uta bradhnasya śāsane raṇanti
divorucaḥ suruco rocamānā iḷā yeṣāṃ gaṇyā māhinā gīḥ
uto pitṛbhyām pravidānu ghoṣam maho mahadbhyām anayanta śūṣam
ukṣā ha yatra pari dhānam aktor anu svaṃ dhāma jaritur vavakṣa
adhvaryubhiḥ pañcabhiḥ sapta viprāḥ priyaṃ rakṣante nihitam padaṃ veḥ
prāñco madanty ukṣaṇo ajuryā devā devānām anu hi vratā guḥ
daivyā hotārā prathamā ny ṛñje sapta pṛkṣāsaḥ svadhayā madanti
ṛtaṃ śaṃsanta ṛtam it ta āhur anu vrataṃ vratapā dīdhyānāḥ
vṛṣāyante mahe atyāya pūrvīr vṛṣṇe citrāya raśmayaḥ suyāmāḥ
deva hotar mandrataraś cikitvān maho devān rodasī eha vakṣi
pṛkṣaprayajo draviṇaḥ suvācaḥ suketava uṣaso revad ūṣuḥ
uto cid agne mahinā pṛthivyāḥ kṛtaṃ cid enaḥ sam mahe daśasya
iḷām agne purudaṃsaṃ saniṃ goḥ śaśvattamaṃ havamānāya sādha
syān naḥ sūnus tanayo vijāvāgne sā te sumatir bhūtv asme
añjanti tvām adhvare devayanto vanaspate madhunā daivyena
yad ūrdhvas tiṣṭhā draviṇeha dhattād yad vā kṣayo mātur asyā upasthe
samiddhasya śrayamāṇaḥ purastād brahma vanvāno ajaraṃ suvīram
āre asmad amatim bādhamāna uc chrayasva mahate saubhagāya
uc chrayasva vanaspate varṣman pṛthivyā adhi
sumitī mīyamāno varco dhā yajñavāhase
yuvā suvāsāḥ parivīta āgāt sa u śreyān bhavati jāyamānaḥ
taṃ dhīrāsaḥ kavaya un nayanti svādhyo manasā devayantaḥ
jāto jāyate sudinatve ahnāṃ samarya ā vidathe vardhamānaḥ
punanti dhīrā apaso manīṣā devayā vipra ud iyarti vācam
yān vo naro devayanto nimimyur vanaspate svadhitir vā tatakṣa
te devāsaḥ svaravas tasthivāṃsaḥ prajāvad asme didhiṣantu ratnam
ye vṛkṇāso adhi kṣami nimitāso yatasrucaḥ
te no vyantu vāryaṃ devatrā kṣetrasādhasaḥ
ādityā rudrā vasavaḥ sunīthā dyāvākṣāmā pṛthivī antarikṣam
sajoṣaso yajñam avantu devā ūrdhvaṃ kṛṇvantv adhvarasya ketum
haṃsā iva śreṇiśo yatānāḥ śukrā vasānāḥ svaravo na āguḥ
unnīyamānāḥ kavibhiḥ purastād devā devānām api yanti pāthaḥ
śṛṅgāṇīvec chṛṅgiṇāṃ saṃ dadṛśre caṣālavantaḥ svaravaḥ pṛthivyām
vāghadbhir vā vihave śroṣamāṇā asmāṃ avantu pṛtanājyeṣu
vanaspate śatavalśo vi roha sahasravalśā vi vayaṃ ruhema
yaṃ tvām ayaṃ svadhitis tejamānaḥ praṇināya mahate saubhagāya
sakhāyas tvā vavṛmahe devam martāsa ūtaye
apāṃ napātaṃ subhagaṃ sudīditiṃ supratūrtim anehasam
kāyamāno vanā tvaṃ yan mātṝr ajagann apaḥ
na tat te agne pramṛṣe nivartanaṃ yad dūre sann ihābhavaḥ
ati tṛṣṭaṃ vavakṣithāthaiva sumanā asi
pra-prānye yanti pary anya āsate yeṣāṃ sakhye asi śritaḥ
īyivāṃsam ati sridhaḥ śaśvatīr ati saścataḥ
anv īm avindan nicirāso adruho 'psu siṃham iva śritam
sasṛvāṃsam iva tmanāgnim itthā tirohitam
ainaṃ nayan mātariśvā parāvato devebhyo mathitam pari
taṃ tvā martā agṛbhṇata devebhyo havyavāhana
viśvān yad yajñāṃ abhipāsi mānuṣa tava kratvā yaviṣṭhya
tad bhadraṃ tava daṃsanā pākāya cic chadayati
tvāṃ yad agne paśavaḥ samāsate samiddham apiśarvare
ā juhotā svadhvaraṃ śīram pāvakaśociṣam
āśuṃ dūtam ajiram pratnam īḍyaṃ śruṣṭī devaṃ saparyata
trīṇi śatā trī sahasrāṇy agniṃ triṃśac ca devā nava cāsaparyan
aukṣan ghṛtair astṛṇan barhir asmā ād id dhotāraṃ ny asādayanta
tvām agne manīṣiṇaḥ samrājaṃ carṣaṇīnām
devam martāsa indhate sam adhvare
tvāṃ yajñeṣv ṛtvijam agne hotāram īḷate
gopā ṛtasya dīdihi sve dame
sa ghā yas te dadāśati samidhā jātavedase
so agne dhatte suvīryaṃ sa puṣyati
sa ketur adhvarāṇām agnir devebhir ā gamat
añjānaḥ sapta hotṛbhir haviṣmate
pra hotre pūrvyaṃ vaco 'gnaye bharatā bṛhat
vipāṃ jyotīṃṣi bibhrate na vedhase
agniṃ vardhantu no giro yato jāyata ukthyaḥ
mahe vājāya draviṇāya darśataḥ
agne yajiṣṭho adhvare devān devayate yaja
hotā mandro vi rājasy ati sridhaḥ
sa naḥ pāvaka dīdihi dyumad asme suvīryam
bhavā stotṛbhyo antamaḥ svastaye
taṃ tvā viprā vipanyavo jāgṛvāṃsaḥ sam indhate
havyavāham amartyaṃ sahovṛdham
agnir hotā purohito 'dhvarasya vicarṣaṇiḥ
sa veda yajñam ānuṣak
sa havyavāḷ amartya uśig dūtaś canohitaḥ
agnir dhiyā sam ṛṇvati
agnir dhiyā sa cetati ketur yajñasya pūrvyaḥ
arthaṃ hy asya taraṇi
agniṃ sūnuṃ sanaśrutaṃ sahaso jātavedasam
vahniṃ devā akṛṇvata
adābhyaḥ puraetā viśām agnir mānuṣīṇām
tūrṇī rathaḥ sadā navaḥ
sāhvān viśvā abhiyujaḥ kratur devānām amṛktaḥ
agnis tuviśravastamaḥ
abhi prayāṃsi vāhasā dāśvāṃ aśnoti martyaḥ
kṣayam pāvakaśociṣaḥ
pari viśvāni sudhitāgner aśyāma manmabhiḥ
viprāso jātavedasaḥ
agne viśvāni vāryā vājeṣu saniṣāmahe
tve devāsa erire
indrāgnī ā gataṃ sutaṃ gīrbhir nabho vareṇyam
asya pātaṃ dhiyeṣitā
indrāgnī jarituḥ sacā yajño jigāti cetanaḥ
ayā pātam imaṃ sutam
indram agniṃ kavicchadā yajñasya jūtyā vṛṇe
tā somasyeha tṛmpatām
tośā vṛtrahaṇā huve sajitvānāparājitā
indrāgnī vājasātamā
pra vām arcanty ukthino nīthāvido jaritāraḥ
indrāgnī iṣa ā vṛṇe
indrāgnī navatim puro dāsapatnīr adhūnutam
sākam ekena karmaṇā
indrāgnī apasas pary upa pra yanti dhītayaḥ
ṛtasya pathyā anu
indrāgnī taviṣāṇi vāṃ sadhasthāni prayāṃsi ca
yuvor aptūryaṃ hitam
indrāgnī rocanā divaḥ pari vājeṣu bhūṣathaḥ
tad vāṃ ceti pra vīryam
pra vo devāyāgnaye barhiṣṭham arcāsmai
gamad devebhir ā sa no yajiṣṭho barhir ā sadat
ṛtāvā yasya rodasī dakṣaṃ sacanta ūtayaḥ
haviṣmantas tam īḷate taṃ saniṣyanto 'vase
sa yantā vipra eṣāṃ sa yajñānām athā hi ṣaḥ
agniṃ taṃ vo duvasyata dātā yo vanitā magham
sa naḥ śarmāṇi vītaye 'gnir yacchatu śantamā
yato naḥ pruṣṇavad vasu divi kṣitibhyo apsv ā
dīdivāṃsam apūrvyaṃ vasvībhir asya dhītibhiḥ
ṛkvāṇo agnim indhate hotāraṃ viśpatiṃ viśām
uta no brahmann aviṣa uktheṣu devahūtamaḥ
śaṃ naḥ śocā marudvṛdho 'gne sahasrasātamaḥ
nū no rāsva sahasravat tokavat puṣṭimad vasu
dyumad agne suvīryaṃ varṣiṣṭham anupakṣitam
ā hotā mandro vidathāny asthāt satyo yajvā kavitamaḥ sa vedhāḥ
vidyudrathaḥ sahasas putro agniḥ śociṣkeśaḥ pṛthivyām pājo aśret
ayāmi te namauktiṃ juṣasva ṛtāvas tubhyaṃ cetate sahasvaḥ
vidvāṃ ā vakṣi viduṣo ni ṣatsi madhya ā barhir ūtaye yajatra
dravatāṃ ta uṣasā vājayantī agne vātasya pathyābhir accha
yat sīm añjanti pūrvyaṃ havirbhir ā vandhureva tasthatur duroṇe
mitraś ca tubhyaṃ varuṇaḥ sahasvo 'gne viśve marutaḥ sumnam arcan
yac chociṣā sahasas putra tiṣṭhā abhi kṣitīḥ prathayan sūryo nṝn
vayaṃ te adya rarimā hi kāmam uttānahastā namasopasadya
yajiṣṭhena manasā yakṣi devān asredhatā manmanā vipro agne
tvad dhi putra sahaso vi pūrvīr devasya yanty ūtayo vi vājāḥ
tvaṃ dehi sahasriṇaṃ rayiṃ no 'drogheṇa vacasā satyam agne
tubhyaṃ dakṣa kavikrato yānīmā deva martāso adhvare akarma
tvaṃ viśvasya surathasya bodhi sarvaṃ tad agne amṛta svadeha
vi pājasā pṛthunā śośucāno bādhasva dviṣo rakṣaso amīvāḥ
suśarmaṇo bṛhataḥ śarmaṇi syām agner ahaṃ suhavasya praṇītau
tvaṃ no asyā uṣaso vyuṣṭau tvaṃ sūra udite bodhi gopāḥ
janmeva nityaṃ tanayaṃ juṣasva stomam me agne tanvā sujāta
tvaṃ nṛcakṣā vṛṣabhānu pūrvīḥ kṛṣṇāsv agne aruṣo vi bhāhi
vaso neṣi ca parṣi cāty aṃhaḥ kṛdhī no rāya uśijo yaviṣṭha
aṣāḷho agne vṛṣabho didīhi puro viśvāḥ saubhagā saṃjigīvān
yajñasya netā prathamasya pāyor jātavedo bṛhataḥ supraṇīte
acchidrā śarma jaritaḥ purūṇi devāṃ acchā dīdyānaḥ sumedhāḥ
ratho na sasnir abhi vakṣi vājam agne tvaṃ rodasī naḥ sumeke
pra pīpaya vṛṣabha jinva vājān agne tvaṃ rodasī naḥ sudoghe
devebhir deva surucā rucāno mā no martasya durmatiḥ pari ṣṭhāt
iḷām agne purudaṃsaṃ saniṃ goḥ śaśvattamaṃ havamānāya sādha
syān naḥ sūnus tanayo vijāvāgne sā te sumatir bhūtv asme
ayam agniḥ suvīryasyeśe mahaḥ saubhagasya
rāya īśe svapatyasya gomata īśe vṛtrahathānām
imaṃ naro marutaḥ saścatā vṛdhaṃ yasmin rāyaḥ śevṛdhāsaḥ
abhi ye santi pṛtanāsu dūḍhyo viśvāhā śatrum ādabhuḥ
sa tvaṃ no rāyaḥ śiśīhi mīḍhvo agne suvīryasya
tuvidyumna varṣiṣṭhasya prajāvato 'namīvasya śuṣmiṇaḥ
cakrir yo viśvā bhuvanābhi sāsahiś cakrir deveṣv ā duvaḥ
ā deveṣu yatata ā suvīrya ā śaṃsa uta nṛṇām
mā no agne 'mataye māvīratāyai rīradhaḥ
māgotāyai sahasas putra mā nide 'pa dveṣāṃsy ā kṛdhi
śagdhi vājasya subhaga prajāvato 'gne bṛhato adhvare
saṃ rāyā bhūyasā sṛja mayobhunā tuvidyumna yaśasvatā
samidhyamānaḥ prathamānu dharmā sam aktubhir ajyate viśvavāraḥ
śociṣkeśo ghṛtanirṇik pāvakaḥ suyajño agnir yajathāya devān
yathāyajo hotram agne pṛthivyā yathā divo jātavedaś cikitvān
evānena haviṣā yakṣi devān manuṣvad yajñam pra tiremam adya
trīṇy āyūṃṣi tava jātavedas tisra ājānīr uṣasas te agne
tābhir devānām avo yakṣi vidvān athā bhava yajamānāya śaṃ yoḥ
agniṃ sudītiṃ sudṛśaṃ gṛṇanto namasyāmas tveḍyaṃ jātavedaḥ
tvāṃ dūtam aratiṃ havyavāhaṃ devā akṛṇvann amṛtasya nābhim
yas tvad dhotā pūrvo agne yajīyān dvitā ca sattā svadhayā ca śambhuḥ
tasyānu dharma pra yajā cikitvo 'tha no dhā adhvaraṃ devavītau
bhavā no agne sumanā upetau sakheva sakhye pitareva sādhuḥ
purudruho hi kṣitayo janānām prati pratīcīr dahatād arātīḥ
tapo ṣv agne antarāṃ amitrān tapā śaṃsam araruṣaḥ parasya
tapo vaso cikitāno acittān vi te tiṣṭhantām ajarā ayāsaḥ
idhmenāgna icchamāno ghṛtena juhomi havyaṃ tarase balāya
yāvad īśe brahmaṇā vandamāna imāṃ dhiyaṃ śataseyāya devīm
uc chociṣā sahasas putra stuto bṛhad vayaḥ śaśamāneṣu dhehi
revad agne viśvāmitreṣu śaṃ yor marmṛjmā te tanvam bhūri kṛtvaḥ
kṛdhi ratnaṃ susanitar dhanānāṃ sa ghed agne bhavasi yat samiddhaḥ
stotur duroṇe subhagasya revat sṛprā karasnā dadhiṣe vapūṃṣi
agniṃ hotāram pra vṛṇe miyedhe gṛtsaṃ kaviṃ viśvavidam amūram
sa no yakṣad devatātā yajīyān rāye vājāya vanate maghāni
pra te agne haviṣmatīm iyarmy acchā sudyumnāṃ rātinīṃ ghṛtācīm
pradakṣiṇid devatātim urāṇaḥ saṃ rātibhir vasubhir yajñam aśret
sa tejīyasā manasā tvota uta śikṣa svapatyasya śikṣoḥ
agne rāyo nṛtamasya prabhūtau bhūyāma te suṣṭutayaś ca vasvaḥ
bhūrīṇi hi tve dadhire anīkāgne devasya yajyavo janāsaḥ
sa ā vaha devatātiṃ yaviṣṭha śardho yad adya divyaṃ yajāsi
yat tvā hotāram anajan miyedhe niṣādayanto yajathāya devāḥ
sa tvaṃ no agne 'viteha bodhy adhi śravāṃsi dhehi nas tanūṣu
agnim uṣasam aśvinā dadhikrāṃ vyuṣṭiṣu havate vahnir ukthaiḥ
sujyotiṣo naḥ śṛṇvantu devāḥ sajoṣaso adhvaraṃ vāvaśānāḥ
agne trī te vājinā trī ṣadhasthā tisras te jihvā ṛtajāta pūrvīḥ
tisra u te tanvo devavātās tābhir naḥ pāhi giro aprayucchan
agne bhūrīṇi tava jātavedo deva svadhāvo 'mṛtasya nāma
yāś ca māyā māyināṃ viśvaminva tve pūrvīḥ saṃdadhuḥ pṛṣṭabandho
agnir netā bhaga iva kṣitīnāṃ daivīnāṃ deva ṛtupā ṛtāvā
sa vṛtrahā sanayo viśvavedāḥ parṣad viśvāti duritā gṛṇantam
dadhikrām agnim uṣasaṃ ca devīm bṛhaspatiṃ savitāraṃ ca devam
aśvinā mitrāvaruṇā bhagaṃ ca vasūn rudrāṃ ādityāṃ iha huve
imaṃ no yajñam amṛteṣu dhehīmā havyā jātavedo juṣasva
stokānām agne medaso ghṛtasya hotaḥ prāśāna prathamo niṣadya
ghṛtavantaḥ pāvaka te stokā ścotanti medasaḥ
svadharman devavītaye śreṣṭhaṃ no dhehi vāryam
tubhyaṃ stokā ghṛtaścuto 'gne viprāya santya
ṛṣiḥ śreṣṭhaḥ sam idhyase yajñasya prāvitā bhava
tubhyaṃ ścotanty adhrigo śacīva stokāso agne medaso ghṛtasya
kaviśasto bṛhatā bhānunāgā havyā juṣasva medhira
ojiṣṭhaṃ te madhyato meda udbhṛtam pra te vayaṃ dadāmahe
ścotanti te vaso stokā adhi tvaci prati tān devaśo vihi
ayaṃ so agnir yasmin somam indraḥ sutaṃ dadhe jaṭhare vāvaśānaḥ
sahasriṇaṃ vājam atyaṃ na saptiṃ sasavān san stūyase jātavedaḥ
agne yat te divi varcaḥ pṛthivyāṃ yad oṣadhīṣv apsv ā yajatra
yenāntarikṣam urv ātatantha tveṣaḥ sa bhānur arṇavo nṛcakṣāḥ
agne divo arṇam acchā jigāsy acchā devāṃ ūciṣe dhiṣṇyā ye
yā rocane parastāt sūryasya yāś cāvastād upatiṣṭhanta āpaḥ
purīṣyāso agnayaḥ prāvaṇebhiḥ sajoṣasaḥ
juṣantāṃ yajñam adruho 'namīvā iṣo mahīḥ
iḷām agne purudaṃsaṃ saniṃ goḥ śaśvattamaṃ havamānāya sādha
syān naḥ sūnus tanayo vijāvāgne sā te sumatir bhūtv asme
nirmathitaḥ sudhita ā sadhasthe yuvā kavir adhvarasya praṇetā
jūryatsv agnir ajaro vaneṣv atrā dadhe amṛtaṃ jātavedāḥ
amanthiṣṭām bhāratā revad agniṃ devaśravā devavātaḥ sudakṣam
agne vi paśya bṛhatābhi rāyeṣāṃ no netā bhavatād anu dyūn
daśa kṣipaḥ pūrvyaṃ sīm ajījanan sujātam mātṛṣu priyam
agniṃ stuhi daivavātaṃ devaśravo yo janānām asad vaśī
ni tvā dadhe vara ā pṛthivyā iḷāyās pade sudinatve ahnām
dṛṣadvatyām mānuṣa āpayāyāṃ sarasvatyāṃ revad agne didīhi
iḷām agne purudaṃsaṃ saniṃ goḥ śaśvattamaṃ havamānāya sādha
syān naḥ sūnus tanayo vijāvāgne sā te sumatir bhūtv asme
agne sahasva pṛtanā abhimātīr apāsya
duṣṭaras tarann arātīr varco dhā yajñavāhase
agna iḷā sam idhyase vītihotro amartyaḥ
juṣasva sū no adhvaram
agne dyumnena jāgṛve sahasaḥ sūnav āhuta
edam barhiḥ sado mama
agne viśvebhir agnibhir devebhir mahayā giraḥ
yajñeṣu ya u cāyavaḥ
agne dā dāśuṣe rayiṃ vīravantam parīṇasam
śiśīhi naḥ sūnumataḥ
agne divaḥ sūnur asi pracetās tanā pṛthivyā uta viśvavedāḥ
ṛdhag devāṃ iha yajā cikitvaḥ
agniḥ sanoti vīryāṇi vidvān sanoti vājam amṛtāya bhūṣan
sa no devāṃ eha vahā purukṣo
agnir dyāvāpṛthivī viśvajanye ā bhāti devī amṛte amūraḥ
kṣayan vājaiḥ puruścandro namobhiḥ
agna indraś ca dāśuṣo duroṇe sutāvato yajñam ihopa yātam
amardhantā somapeyāya devā
agne apāṃ sam idhyase duroṇe nityaḥ sūno sahaso jātavedaḥ
sadhasthāni mahayamāna ūtī
vaiśvānaram manasāgniṃ nicāyyā haviṣmanto anuṣatyaṃ svarvidam
sudānuṃ devaṃ rathiraṃ vasūyavo gīrbhī raṇvaṃ kuśikāso havāmahe
taṃ śubhram agnim avase havāmahe vaiśvānaram mātariśvānam ukthyam
bṛhaspatim manuṣo devatātaye vipraṃ śrotāram atithiṃ raghuṣyadam
aśvo na krandañ janibhiḥ sam idhyate vaiśvānaraḥ kuśikebhir yuge-yuge
sa no agniḥ suvīryaṃ svaśvyaṃ dadhātu ratnam amṛteṣu jāgṛviḥ
pra yantu vājās taviṣībhir agnayaḥ śubhe sammiślāḥ pṛṣatīr ayukṣata
bṛhadukṣo maruto viśvavedasaḥ pra vepayanti parvatāṃ adābhyāḥ
agniśriyo maruto viśvakṛṣṭaya ā tveṣam ugram ava īmahe vayam
te svānino rudriyā varṣanirṇijaḥ siṃhā na heṣakratavaḥ sudānavaḥ
vrātaṃ-vrātaṃ gaṇaṃ-gaṇaṃ suśastibhir agner bhāmam marutām oja īmahe
pṛṣadaśvāso anavabhrarādhaso gantāro yajñaṃ vidatheṣu dhīrāḥ
agnir asmi janmanā jātavedā ghṛtam me cakṣur amṛtam ma āsan
arkas tridhātū rajaso vimāno 'jasro gharmo havir asmi nāma
tribhiḥ pavitrair apupod dhy arkaṃ hṛdā matiṃ jyotir anu prajānan
varṣiṣṭhaṃ ratnam akṛta svadhābhir ād id dyāvāpṛthivī pary apaśyat
śatadhāram utsam akṣīyamāṇaṃ vipaścitam pitaraṃ vaktvānām
meḷim madantam pitror upasthe taṃ rodasī pipṛtaṃ satyavācam
pra vo vājā abhidyavo haviṣmanto ghṛtācyā
devāñ jigāti sumnayuḥ
īḷe agniṃ vipaścitaṃ girā yajñasya sādhanam
śruṣṭīvānaṃ dhitāvānam
agne śakema te vayaṃ yamaṃ devasya vājinaḥ
ati dveṣāṃsi tarema
samidhyamāno adhvare 'gniḥ pāvaka īḍyaḥ
śociṣkeśas tam īmahe
pṛthupājā amartyo ghṛtanirṇik svāhutaḥ
agnir yajñasya havyavāṭ
taṃ sabādho yatasruca itthā dhiyā yajñavantaḥ
ā cakrur agnim ūtaye
hotā devo amartyaḥ purastād eti māyayā
vidathāni pracodayan
vājī vājeṣu dhīyate 'dhvareṣu pra ṇīyate
vipro yajñasya sādhanaḥ
dhiyā cakre vareṇyo bhūtānāṃ garbham ā dadhe
dakṣasya pitaraṃ tanā
ni tvā dadhe vareṇyaṃ dakṣasyeḷā sahaskṛta
agne sudītim uśijam
agniṃ yanturam apturam ṛtasya yoge vanuṣaḥ
viprā vājaiḥ sam indhate
ūrjo napātam adhvare dīdivāṃsam upa dyavi
agnim īḷe kavikratum
īḷenyo namasyas tiras tamāṃsi darśataḥ
sam agnir idhyate vṛṣā
vṛṣo agniḥ sam idhyate 'śvo na devavāhanaḥ
taṃ haviṣmanta īḷate
vṛṣaṇaṃ tvā vayaṃ vṛṣan vṛṣaṇaḥ sam idhīmahi
agne dīdyatam bṛhat
agne juṣasva no haviḥ puroḷāśaṃ jātavedaḥ
prātaḥsāve dhiyāvaso
puroḷā agne pacatas tubhyaṃ vā ghā pariṣkṛtaḥ
taṃ juṣasva yaviṣṭhya
agne vīhi puroḷāśam āhutaṃ tiroahnyam
sahasaḥ sūnur asy adhvare hitaḥ
mādhyandine savane jātavedaḥ puroḷāśam iha kave juṣasva
agne yahvasya tava bhāgadheyaṃ na pra minanti vidatheṣu dhīrāḥ
agne tṛtīye savane hi kāniṣaḥ puroḷāśaṃ sahasaḥ sūnav āhutam
athā deveṣv adhvaraṃ vipanyayā dhā ratnavantam amṛteṣu jāgṛvim
agne vṛdhāna āhutim puroḷāśaṃ jātavedaḥ
juṣasva tiroahnyam
astīdam adhimanthanam asti prajananaṃ kṛtam
etāṃ viśpatnīm ā bharāgnim manthāma pūrvathā
araṇyor nihito jātavedā garbha iva sudhito garbhiṇīṣu
dive-diva īḍyo jāgṛvadbhir haviṣmadbhir manuṣyebhir agniḥ
uttānāyām ava bharā cikitvān sadyaḥ pravītā vṛṣaṇaṃ jajāna
aruṣastūpo ruśad asya pāja iḷāyās putro vayune 'janiṣṭa
iḷāyās tvā pade vayaṃ nābhā pṛthivyā adhi
jātavedo ni dhīmahy agne havyāya voḷhave
manthatā naraḥ kavim advayantam pracetasam amṛtaṃ supratīkam
yajñasya ketum prathamam purastād agniṃ naro janayatā suśevam
yadī manthanti bāhubhir vi rocate 'śvo na vājy aruṣo vaneṣv ā
citro na yāmann aśvinor anivṛtaḥ pari vṛṇakty aśmanas tṛṇā dahan
jāto agnī rocate cekitāno vājī vipraḥ kaviśastaḥ sudānuḥ
yaṃ devāsa īḍyaṃ viśvavidaṃ havyavāham adadhur adhvareṣu
sīda hotaḥ sva u loke cikitvān sādayā yajñaṃ sukṛtasya yonau
devāvīr devān haviṣā yajāsy agne bṛhad yajamāne vayo dhāḥ
kṛṇota dhūmaṃ vṛṣaṇaṃ sakhāyo 'sredhanta itana vājam accha
ayam agniḥ pṛtanāṣāṭ suvīro yena devāso asahanta dasyūn
ayaṃ te yonir ṛtviyo yato jāto arocathāḥ
taṃ jānann agna ā sīdāthā no vardhayā giraḥ
tanūnapād ucyate garbha āsuro narāśaṃso bhavati yad vijāyate
mātariśvā yad amimīta mātari vātasya sargo abhavat sarīmaṇi
sunirmathā nirmathitaḥ sunidhā nihitaḥ kaviḥ
agne svadhvarā kṛṇu devān devayate yaja
ajījanann amṛtam martyāso 'sremāṇaṃ taraṇiṃ vīḷujambham
daśa svasāro agruvaḥ samīcīḥ pumāṃsaṃ jātam abhi saṃ rabhante
pra saptahotā sanakād arocata mātur upasthe yad aśocad ūdhani
na ni miṣati suraṇo dive-dive yad asurasya jaṭharād ajāyata
amitrāyudho marutām iva prayāḥ prathamajā brahmaṇo viśvam id viduḥ
dyumnavad brahma kuśikāsa erira eka-eko dame agniṃ sam īdhire
yad adya tvā prayati yajñe asmin hotaś cikitvo 'vṛṇīmahīha
dhruvam ayā dhruvam utāśamiṣṭhāḥ prajānan vidvāṃ upa yāhi somam
icchanti tvā somyāsaḥ sakhāyaḥ sunvanti somaṃ dadhati prayāṃsi
titikṣante abhiśastiṃ janānām indra tvad ā kaś cana hi praketaḥ
na te dūre paramā cid rajāṃsy ā tu pra yāhi harivo haribhyām
sthirāya vṛṣṇe savanā kṛtemā yuktā grāvāṇaḥ samidhāne agnau
indraḥ suśipro maghavā tarutro mahāvrātas tuvikūrmir ṛghāvān
yad ugro dhā bādhito martyeṣu kva tyā te vṛṣabha vīryāṇi
tvaṃ hi ṣmā cyāvayann acyutāny eko vṛtrā carasi jighnamānaḥ
tava dyāvāpṛthivī parvatāso 'nu vratāya nimiteva tasthuḥ
utābhaye puruhūta śravobhir eko dṛḷham avado vṛtrahā san
ime cid indra rodasī apāre yat saṃgṛbhṇā maghavan kāśir it te
pra sū ta indra pravatā haribhyām pra te vajraḥ pramṛṇann etu śatrūn
jahi pratīco anūcaḥ parāco viśvaṃ satyaṃ kṛṇuhi viṣṭam astu
yasmai dhāyur adadhā martyāyābhaktaṃ cid bhajate gehyaṃ saḥ
bhadrā ta indra sumatir ghṛtācī sahasradānā puruhūta rātiḥ
sahadānum puruhūta kṣiyantam ahastam indra sam piṇak kuṇārum
abhi vṛtraṃ vardhamānam piyārum apādam indra tavasā jaghantha
ni sāmanām iṣirām indra bhūmim mahīm apārāṃ sadane sasattha
astabhnād dyāṃ vṛṣabho antarikṣam arṣantv āpas tvayeha prasūtāḥ
alātṛṇo vala indra vrajo goḥ purā hantor bhayamāno vy āra
sugān patho akṛṇon niraje gāḥ prāvan vāṇīḥ puruhūtaṃ dhamantīḥ
eko dve vasumatī samīcī indra ā paprau pṛthivīm uta dyām
utāntarikṣād abhi naḥ samīka iṣo rathīḥ sayujaḥ śūra vājān
diśaḥ sūryo na mināti pradiṣṭā dive-dive haryaśvaprasūtāḥ
saṃ yad ānaḷ adhvana ād id aśvair vimocanaṃ kṛṇute tat tv asya
didṛkṣanta uṣaso yāmann aktor vivasvatyā mahi citram anīkam
viśve jānanti mahinā yad āgād indrasya karma sukṛtā purūṇi
mahi jyotir nihitaṃ vakṣaṇāsv āmā pakvaṃ carati bibhratī gauḥ
viśvaṃ svādma sambhṛtam usriyāyāṃ yat sīm indro adadhād bhojanāya
indra dṛhya yāmakośā abhūvan yajñāya śikṣa gṛṇate sakhibhyaḥ
durmāyavo durevā martyāso niṣaṅgiṇo ripavo hantvāsaḥ
saṃ ghoṣaḥ śṛṇve 'vamair amitrair jahī ny eṣv aśaniṃ tapiṣṭhām
vṛścem adhastād vi rujā sahasva jahi rakṣo maghavan randhayasva
ud vṛha rakṣaḥ sahamūlam indra vṛścā madhyam praty agraṃ śṛṇīhi
ā kīvataḥ salalūkaṃ cakartha brahmadviṣe tapuṣiṃ hetim asya
svastaye vājibhiś ca praṇetaḥ saṃ yan mahīr iṣa āsatsi pūrvīḥ
rāyo vantāro bṛhataḥ syāmāsme astu bhaga indra prajāvān
ā no bhara bhagam indra dyumantaṃ ni te deṣṇasya dhīmahi prareke
ūrva iva paprathe kāmo asme tam ā pṛṇa vasupate vasūnām
imaṃ kāmam mandayā gobhir aśvaiś candravatā rādhasā paprathaś ca
svaryavo matibhis tubhyaṃ viprā indrāya vāhaḥ kuśikāso akran
ā no gotrā dardṛhi gopate gāḥ sam asmabhyaṃ sanayo yantu vājāḥ
divakṣā asi vṛṣabha satyaśuṣmo 'smabhyaṃ su maghavan bodhi godāḥ
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
śāsad vahnir duhitur naptyaṃ gād vidvāṃ ṛtasya dīdhitiṃ saparyan
pitā yatra duhituḥ sekam ṛñjan saṃ śagmyena manasā dadhanve
na jāmaye tānvo riktham āraik cakāra garbhaṃ sanitur nidhānam
yadī mātaro janayanta vahnim anyaḥ kartā sukṛtor anya ṛndhan
agnir jajñe juhvā rejamāno mahas putrāṃ aruṣasya prayakṣe
mahān garbho mahy ā jātam eṣām mahī pravṛd dharyaśvasya yajñaiḥ
abhi jaitrīr asacanta spṛdhānam mahi jyotis tamaso nir ajānan
taṃ jānatīḥ praty ud āyann uṣāsaḥ patir gavām abhavad eka indraḥ
vīḷau satīr abhi dhīrā atṛndan prācāhinvan manasā sapta viprāḥ
viśvām avindan pathyām ṛtasya prajānann it tā namasā viveśa
vidad yadī saramā rugṇam adrer mahi pāthaḥ pūrvyaṃ sadhryak kaḥ
agraṃ nayat supady akṣarāṇām acchā ravam prathamā jānatī gāt
agacchad u vipratamaḥ sakhīyann asūdayat sukṛte garbham adriḥ
sasāna maryo yuvabhir makhasyann athābhavad aṅgirāḥ sadyo arcan
sataḥ-sataḥ pratimānam purobhūr viśvā veda janimā hanti śuṣṇam
pra ṇo divaḥ padavīr gavyur arcan sakhā sakhīṃr amuñcan nir avadyāt
ni gavyatā manasā sedur arkaiḥ kṛṇvānāso amṛtatvāya gātum
idaṃ cin nu sadanam bhūry eṣāṃ yena māsāṃ asiṣāsann ṛtena
sampaśyamānā amadann abhi svam payaḥ pratnasya retaso dughānāḥ
vi rodasī atapad ghoṣa eṣāṃ jāte niṣṭhām adadhur goṣu vīrān
sa jātebhir vṛtrahā sed u havyair ud usriyā asṛjad indro arkaiḥ
urūcy asmai ghṛtavad bharantī madhu svādma duduhe jenyā gauḥ
pitre cic cakruḥ sadanaṃ sam asmai mahi tviṣīmat sukṛto vi hi khyan
viṣkabhnanta skambhanenā janitrī āsīnā ūrdhvaṃ rabhasaṃ vi minvan
mahī yadi dhiṣaṇā śiśnathe dhāt sadyovṛdhaṃ vibhvaṃ rodasyoḥ
giro yasminn anavadyāḥ samīcīr viśvā indrāya taviṣīr anuttāḥ
mahy ā te sakhyaṃ vaśmi śaktīr ā vṛtraghne niyuto yanti pūrvīḥ
mahi stotram ava āganma sūrer asmākaṃ su maghavan bodhi gopāḥ
mahi kṣetram puru ścandraṃ vividvān ād it sakhibhyaś carathaṃ sam airat
indro nṛbhir ajanad dīdyānaḥ sākaṃ sūryam uṣasaṃ gātum agnim
apaś cid eṣa vibhvo damūnāḥ pra sadhrīcīr asṛjad viśvaścandrāḥ
madhvaḥ punānāḥ kavibhiḥ pavitrair dyubhir hinvanty aktubhir dhanutrīḥ
anu kṛṣṇe vasudhitī jihāte ubhe sūryasya maṃhanā yajatre
pari yat te mahimānaṃ vṛjadhyai sakhāya indra kāmyā ṛjipyāḥ
patir bhava vṛtrahan sūnṛtānāṃ girāṃ viśvāyur vṛṣabho vayodhāḥ
ā no gahi sakhyebhiḥ śivebhir mahān mahībhir ūtibhiḥ saraṇyan
tam aṅgirasvan namasā saparyan navyaṃ kṛṇomi sanyase purājām
druho vi yāhi bahulā adevīḥ svaś ca no maghavan sātaye dhāḥ
mihaḥ pāvakāḥ pratatā abhūvan svasti naḥ pipṛhi pāram āsām
indra tvaṃ rathiraḥ pāhi no riṣo makṣū-makṣū kṛṇuhi gojito naḥ
adediṣṭa vṛtrahā gopatir gā antaḥ kṛṣṇāṃ aruṣair dhāmabhir gāt
pra sūnṛtā diśamāna ṛtena duraś ca viśvā avṛṇod apa svāḥ
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
indra somaṃ somapate pibemam mādhyandinaṃ savanaṃ cāru yat te
prapruthyā śipre maghavann ṛjīṣin vimucyā harī iha mādayasva
gavāśiram manthinam indra śukram pibā somaṃ rarimā te madāya
brahmakṛtā mārutenā gaṇena sajoṣā rudrais tṛpad ā vṛṣasva
ye te śuṣmaṃ ye taviṣīm avardhann arcanta indra marutas ta ojaḥ
mādhyandine savane vajrahasta pibā rudrebhiḥ sagaṇaḥ suśipra
ta in nv asya madhumad vivipra indrasya śardho maruto ya āsan
yebhir vṛtrasyeṣito vivedāmarmaṇo manyamānasya marma
manuṣvad indra savanaṃ juṣāṇaḥ pibā somaṃ śaśvate vīryāya
sa ā vavṛtsva haryaśva yajñaiḥ saraṇyubhir apo arṇā sisarṣi
tvam apo yad dha vṛtraṃ jaghanvāṃ atyāṃ iva prāsṛjaḥ sartavājau
śayānam indra caratā vadhena vavrivāṃsam pari devīr adevam
yajāma in namasā vṛddham indram bṛhantam ṛṣvam ajaraṃ yuvānam
yasya priye mamatur yajñiyasya na rodasī mahimānam mamāte
indrasya karma sukṛtā purūṇi vratāni devā na minanti viśve
dādhāra yaḥ pṛthivīṃ dyām utemāṃ jajāna sūryam uṣasaṃ sudaṃsāḥ
adrogha satyaṃ tava tan mahitvaṃ sadyo yaj jāto apibo ha somam
na dyāva indra tavasas ta ojo nāhā na māsāḥ śarado varanta
tvaṃ sadyo apibo jāta indra madāya somam parame vyoman
yad dha dyāvāpṛthivī āviveśīr athābhavaḥ pūrvyaḥ kārudhāyāḥ
ahann ahim pariśayānam arṇa ojāyamānaṃ tuvijāta tavyān
na te mahitvam anu bhūd adha dyaur yad anyayā sphigyā kṣām avasthāḥ
yajño hi ta indra vardhano bhūd uta priyaḥ sutasomo miyedhaḥ
yajñena yajñam ava yajñiyaḥ san yajñas te vajram ahihatya āvat
yajñenendram avasā cakre arvāg ainaṃ sumnāya navyase vavṛtyām
ya stomebhir vāvṛdhe pūrvyebhir yo madhyamebhir uta nūtanebhiḥ
viveṣa yan mā dhiṣaṇā jajāna stavai purā pāryād indram ahnaḥ
aṃhaso yatra pīparad yathā no nāveva yāntam ubhaye havante
āpūrṇo asya kalaśaḥ svāhā sekteva kośaṃ sisice pibadhyai
sam u priyā āvavṛtran madāya pradakṣiṇid abhi somāsa indram
na tvā gabhīraḥ puruhūta sindhur nādrayaḥ pari ṣanto varanta
itthā sakhibhya iṣito yad indrā dṛḷhaṃ cid arujo gavyam ūrvam
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
pra parvatānām uśatī upasthād aśve iva viṣite hāsamāne
gāveva śubhre mātarā rihāṇe vipāṭ chutudrī payasā javete
indreṣite prasavam bhikṣamāṇe acchā samudraṃ rathyeva yāthaḥ
samārāṇe ūrmibhiḥ pinvamāne anyā vām anyām apy eti śubhre
acchā sindhum mātṛtamām ayāsaṃ vipāśam urvīṃ subhagām aganma
vatsam iva mātarā saṃrihāṇe samānaṃ yonim anu saṃcarantī
enā vayam payasā pinvamānā anu yoniṃ devakṛtaṃ carantīḥ
na vartave prasavaḥ sargataktaḥ kiṃyur vipro nadyo johavīti
ramadhvam me vacase somyāya ṛtāvarīr upa muhūrtam evaiḥ
pra sindhum acchā bṛhatī manīṣāvasyur ahve kuśikasya sūnuḥ
indro asmāṃ aradad vajrabāhur apāhan vṛtram paridhiṃ nadīnām
devo 'nayat savitā supāṇis tasya vayam prasave yāma urvīḥ
pravācyaṃ śaśvadhā vīryaṃ tad indrasya karma yad ahiṃ vivṛścat
vi vajreṇa pariṣado jaghānāyann āpo 'yanam icchamānāḥ
etad vaco jaritar māpi mṛṣṭhā ā yat te ghoṣān uttarā yugāni
uktheṣu kāro prati no juṣasva mā no ni kaḥ puruṣatrā namas te
o ṣu svasāraḥ kārave śṛṇota yayau vo dūrād anasā rathena
ni ṣū namadhvam bhavatā supārā adhoakṣāḥ sindhavaḥ srotyābhiḥ
ā te kāro śṛṇavāmā vacāṃsi yayātha dūrād anasā rathena
ni te naṃsai pīpyāneva yoṣā maryāyeva kanyā śaśvacai te
yad aṅga tvā bharatāḥ saṃtareyur gavyan grāma iṣita indrajūtaḥ
arṣād aha prasavaḥ sargatakta ā vo vṛṇe sumatiṃ yajñiyānām
atāriṣur bharatā gavyavaḥ sam abhakta vipraḥ sumatiṃ nadīnām
pra pinvadhvam iṣayantīḥ surādhā ā vakṣaṇāḥ pṛṇadhvaṃ yāta śībham
ud va ūrmiḥ śamyā hantv āpo yoktrāṇi muñcata
māduṣkṛtau vyenasāghnyau śūnam āratām
indraḥ pūrbhid ātirad dāsam arkair vidadvasur dayamāno vi śatrūn
brahmajūtas tanvā vāvṛdhāno bhūridātra āpṛṇad rodasī ubhe
makhasya te taviṣasya pra jūtim iyarmi vācam amṛtāya bhūṣan
indra kṣitīnām asi mānuṣīṇāṃ viśāṃ daivīnām uta pūrvayāvā
indro vṛtram avṛṇoc chardhanītiḥ pra māyinām aminād varpaṇītiḥ
ahan vyaṃsam uśadhag vaneṣv āvir dhenā akṛṇod rāmyāṇām
indraḥ svarṣā janayann ahāni jigāyośigbhiḥ pṛtanā abhiṣṭiḥ
prārocayan manave ketum ahnām avindaj jyotir bṛhate raṇāya
indras tujo barhaṇā ā viveśa nṛvad dadhāno naryā purūṇi
acetayad dhiya imā jaritre premaṃ varṇam atirac chukram āsām
maho mahāni panayanty asyendrasya karma sukṛtā purūṇi
vṛjanena vṛjinān sam pipeṣa māyābhir dasyūṃr abhibhūtyojāḥ
yudhendro mahnā varivaś cakāra devebhyaḥ satpatiś carṣaṇiprāḥ
vivasvataḥ sadane asya tāni viprā ukthebhiḥ kavayo gṛṇanti
satrāsāhaṃ vareṇyaṃ sahodāṃ sasavāṃsaṃ svar apaś ca devīḥ
sasāna yaḥ pṛthivīṃ dyām utemām indram madanty anu dhīraṇāsaḥ
sasānātyāṃ uta sūryaṃ sasānendraḥ sasāna purubhojasaṃ gām
hiraṇyayam uta bhogaṃ sasāna hatvī dasyūn prāryaṃ varṇam āvat
indra oṣadhīr asanod ahāni vanaspatīṃr asanod antarikṣam
bibheda valaṃ nunude vivāco 'thābhavad damitābhikratūnām
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
tiṣṭhā harī ratha ā yujyamānā yāhi vāyur na niyuto no accha
pibāsy andho abhisṛṣṭo asme indra svāhā rarimā te madāya
upājirā puruhūtāya saptī harī rathasya dhūrṣv ā yunajmi
dravad yathā sambhṛtaṃ viśvataś cid upemaṃ yajñam ā vahāta indram
upo nayasva vṛṣaṇā tapuṣpotem ava tvaṃ vṛṣabha svadhāvaḥ
grasetām aśvā vi muceha śoṇā dive-dive sadṛśīr addhi dhānāḥ
brahmaṇā te brahmayujā yunajmi harī sakhāyā sadhamāda āśū
sthiraṃ rathaṃ sukham indrādhitiṣṭhan prajānan vidvāṃ upa yāhi somam
mā te harī vṛṣaṇā vītapṛṣṭhā ni rīraman yajamānāso anye
atyāyāhi śaśvato vayaṃ te 'raṃ sutebhiḥ kṛṇavāma somaiḥ
tavāyaṃ somas tvam ehy arvāṅ chaśvattamaṃ sumanā asya pāhi
asmin yajñe barhiṣy ā niṣadyā dadhiṣvemaṃ jaṭhara indum indra
stīrṇaṃ te barhiḥ suta indra somaḥ kṛtā dhānā attave te haribhyām
tadokase puruśākāya vṛṣṇe marutvate tubhyaṃ rātā havīṃṣi
imaṃ naraḥ parvatās tubhyam āpaḥ sam indra gobhir madhumantam akran
tasyāgatyā sumanā ṛṣva pāhi prajānan vidvān pathyā anu svāḥ
yāṃ ābhajo maruta indra some ye tvām avardhann abhavan gaṇas te
tebhir etaṃ sajoṣā vāvaśāno 'gneḥ piba jihvayā somam indra
indra piba svadhayā cit sutasyāgner vā pāhi jihvayā yajatra
adhvaryor vā prayataṃ śakra hastād dhotur vā yajñaṃ haviṣo juṣasva
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
imām ū ṣu prabhṛtiṃ sātaye dhāḥ śaśvac-chaśvad ūtibhir yādamānaḥ
sute-sute vāvṛdhe vardhanebhir yaḥ karmabhir mahadbhiḥ suśruto bhūt
indrāya somāḥ pradivo vidānā ṛbhur yebhir vṛṣaparvā vihāyāḥ
prayamyamānān prati ṣū gṛbhāyendra piba vṛṣadhūtasya vṛṣṇaḥ
pibā vardhasva tava ghā sutāsa indra somāsaḥ prathamā uteme
yathāpibaḥ pūrvyāṃ indra somāṃ evā pāhi panyo adyā navīyān
mahāṃ amatro vṛjane virapśy ugraṃ śavaḥ patyate dhṛṣṇv ojaḥ
nāha vivyāca pṛthivī canainaṃ yat somāso haryaśvam amandan
mahāṃ ugro vāvṛdhe vīryāya samācakre vṛṣabhaḥ kāvyena
indro bhago vājadā asya gāvaḥ pra jāyante dakṣiṇā asya pūrvīḥ
pra yat sindhavaḥ prasavaṃ yathāyann āpaḥ samudraṃ rathyeva jagmuḥ
ataś cid indraḥ sadaso varīyān yad īṃ somaḥ pṛṇati dugdho aṃśuḥ
samudreṇa sindhavo yādamānā indrāya somaṃ suṣutam bharantaḥ
aṃśuṃ duhanti hastino bharitrair madhvaḥ punanti dhārayā pavitraiḥ
hradā iva kukṣayaḥ somadhānāḥ sam ī vivyāca savanā purūṇi
annā yad indraḥ prathamā vy āśa vṛtraṃ jaghanvāṃ avṛṇīta somam
ā tū bhara mākir etat pari ṣṭhād vidmā hi tvā vasupatiṃ vasūnām
indra yat te māhinaṃ datram asty asmabhyaṃ tad dharyaśva pra yandhi
asme pra yandhi maghavann ṛjīṣinn indra rāyo viśvavārasya bhūreḥ
asme śataṃ śarado jīvase dhā asme vīrāñ chaśvata indra śiprin
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
vārtrahatyāya śavase pṛtanāṣāhyāya ca
indra tvā vartayāmasi
arvācīnaṃ su te mana uta cakṣuḥ śatakrato
indra kṛṇvantu vāghataḥ
nāmāni te śatakrato viśvābhir gīrbhir īmahe
indrābhimātiṣāhye
puruṣṭutasya dhāmabhiḥ śatena mahayāmasi
indrasya carṣaṇīdhṛtaḥ
indraṃ vṛtrāya hantave puruhūtam upa bruve
bhareṣu vājasātaye
vājeṣu sāsahir bhava tvām īmahe śatakrato
indra vṛtrāya hantave
dyumneṣu pṛtanājye pṛtsutūrṣu śravassu ca
indra sākṣvābhimātiṣu
śuṣmintamaṃ na ūtaye dyumninam pāhi jāgṛvim
indra somaṃ śatakrato
indriyāṇi śatakrato yā te janeṣu pañcasu
indra tāni ta ā vṛṇe
agann indra śravo bṛhad dyumnaṃ dadhiṣva duṣṭaram
ut te śuṣmaṃ tirāmasi
arvāvato na ā gahy atho śakra parāvataḥ
u loko yas te adriva indreha tata ā gahi
abhi taṣṭeva dīdhayā manīṣām atyo na vājī sudhuro jihānaḥ
abhi priyāṇi marmṛśat parāṇi kavīṃr icchāmi saṃdṛśe sumedhāḥ
inota pṛccha janimā kavīnām manodhṛtaḥ sukṛtas takṣata dyām
imā u te praṇyo vardhamānā manovātā adha nu dharmaṇi gman
ni ṣīm id atra guhyā dadhānā uta kṣatrāya rodasī sam añjan
sam mātrābhir mamire yemur urvī antar mahī samṛte dhāyase dhuḥ
ātiṣṭhantam pari viśve abhūṣañ chriyo vasānaś carati svarociḥ
mahat tad vṛṣṇo asurasya nāmā viśvarūpo amṛtāni tasthau
asūta pūrvo vṛṣabho jyāyān imā asya śurudhaḥ santi pūrvīḥ
divo napātā vidathasya dhībhiḥ kṣatraṃ rājānā pradivo dadhāthe
trīṇi rājānā vidathe purūṇi pari viśvāni bhūṣathaḥ sadāṃsi
apaśyam atra manasā jaganvān vrate gandharvāṃ api vāyukeśān
tad in nv asya vṛṣabhasya dhenor ā nāmabhir mamire sakmyaṃ goḥ
anyad-anyad asuryaṃ vasānā ni māyino mamire rūpam asmin
tad in nv asya savitur nakir me hiraṇyayīm amatiṃ yām aśiśret
ā suṣṭutī rodasī viśvaminve apīva yoṣā janimāni vavre
yuvam pratnasya sādhatho maho yad daivī svastiḥ pari ṇaḥ syātam
gopājihvasya tasthuṣo virūpā viśve paśyanti māyinaḥ kṛtāni
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
indram matir hṛda ā vacyamānācchā patiṃ stomataṣṭā jigāti
yā jāgṛvir vidathe śasyamānendra yat te jāyate viddhi tasya
divaś cid ā pūrvyā jāyamānā vi jāgṛvir vidathe śasyamānā
bhadrā vastrāṇy arjunā vasānā seyam asme sanajā pitryā dhīḥ
yamā cid atra yamasūr asūta jihvāyā agram patad ā hy asthāt
vapūṃṣi jātā mithunā sacete tamohanā tapuṣo budhna etā
nakir eṣāṃ ninditā martyeṣu ye asmākam pitaro goṣu yodhāḥ
indra eṣāṃ dṛṃhitā māhināvān ud gotrāṇi sasṛje daṃsanāvān
sakhā ha yatra sakhibhir navagvair abhijñv ā satvabhir gā anugman
satyaṃ tad indro daśabhir daśagvaiḥ sūryaṃ viveda tamasi kṣiyantam
indro madhu sambhṛtam usriyāyām padvad viveda śaphavan name goḥ
guhā hitaṃ guhyaṃ gūḷham apsu haste dadhe dakṣiṇe dakṣiṇāvān
jyotir vṛṇīta tamaso vijānann āre syāma duritād abhīke
imā giraḥ somapāḥ somavṛddha juṣasvendra purutamasya kāroḥ
jyotir yajñāya rodasī anu ṣyād āre syāma duritasya bhūreḥ
bhūri cid dhi tujato martyasya supārāso vasavo barhaṇāvat
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
indra tvā vṛṣabhaṃ vayaṃ sute some havāmahe
sa pāhi madhvo andhasaḥ
indra kratuvidaṃ sutaṃ somaṃ harya puruṣṭuta
pibā vṛṣasva tātṛpim
indra pra ṇo dhitāvānaṃ yajñaṃ viśvebhir devebhiḥ
tira stavāna viśpate
indra somāḥ sutā ime tava pra yanti satpate
kṣayaṃ candrāsa indavaḥ
dadhiṣvā jaṭhare sutaṃ somam indra vareṇyam
tava dyukṣāsa indavaḥ
girvaṇaḥ pāhi naḥ sutam madhor dhārābhir ajyase
indra tvādātam id yaśaḥ
abhi dyumnāni vanina indraṃ sacante akṣitā
pītvī somasya vāvṛdhe
arvāvato na ā gahi parāvataś ca vṛtrahan
imā juṣasva no giraḥ
yad antarā parāvatam arvāvataṃ ca hūyase
indreha tata ā gahi
ā tū na indra madryag ghuvānaḥ somapītaye
haribhyāṃ yāhy adrivaḥ
satto hotā na ṛtviyas tistire barhir ānuṣak
ayujran prātar adrayaḥ
imā brahma brahmavāhaḥ kriyanta ā barhiḥ sīda
vīhi śūra puroḷāśam
rārandhi savaneṣu ṇa eṣu stomeṣu vṛtrahan
uktheṣv indra girvaṇaḥ
matayaḥ somapām uruṃ rihanti śavasas patim
indraṃ vatsaṃ na mātaraḥ
sa mandasvā hy andhaso rādhase tanvā mahe
na stotāraṃ nide karaḥ
vayam indra tvāyavo haviṣmanto jarāmahe
uta tvam asmayur vaso
māre asmad vi mumuco haripriyārvāṅ yāhi
indra svadhāvo matsveha
arvāñcaṃ tvā sukhe rathe vahatām indra keśinā
ghṛtasnū barhir āsade
upa naḥ sutam ā gahi somam indra gavāśiram
haribhyāṃ yas te asmayuḥ
tam indra madam ā gahi barhiṣṭhāṃ grāvabhiḥ sutam
kuvin nv asya tṛpṇavaḥ
indram itthā giro mamācchāgur iṣitā itaḥ
āvṛte somapītaye
indraṃ somasya pītaye stomair iha havāmahe
ukthebhiḥ kuvid āgamat
indra somāḥ sutā ime tān dadhiṣva śatakrato
jaṭhare vājinīvaso
vidmā hi tvā dhanañjayaṃ vājeṣu dadhṛṣaṃ kave
adhā te sumnam īmahe
imam indra gavāśiraṃ yavāśiraṃ ca naḥ piba
āgatyā vṛṣabhiḥ sutam
tubhyed indra sva okye somaṃ codāmi pītaye
eṣa rārantu te hṛdi
tvāṃ sutasya pītaye pratnam indra havāmahe
kuśikāso avasyavaḥ
ā yāhy arvāṅ upa vandhureṣṭhās taved anu pradivaḥ somapeyam
priyā sakhāyā vi mucopa barhis tvām ime havyavāho havante
ā yāhi pūrvīr ati carṣaṇīr āṃ arya āśiṣa upa no haribhyām
imā hi tvā mataya stomataṣṭā indra havante sakhyaṃ juṣāṇāḥ
ā no yajñaṃ namovṛdhaṃ sajoṣā indra deva haribhir yāhi tūyam
ahaṃ hi tvā matibhir johavīmi ghṛtaprayāḥ sadhamāde madhūnām
ā ca tvām etā vṛṣaṇā vahāto harī sakhāyā sudhurā svaṅgā
dhānāvad indraḥ savanaṃ juṣāṇaḥ sakhā sakhyuḥ śṛṇavad vandanāni
kuvin mā gopāṃ karase janasya kuvid rājānam maghavann ṛjīṣin
kuvin ma ṛṣim papivāṃsaṃ sutasya kuvin me vasvo amṛtasya śikṣāḥ
ā tvā bṛhanto harayo yujānā arvāg indra sadhamādo vahantu
pra ye dvitā diva ṛñjanty ātāḥ susammṛṣṭāso vṛṣabhasya mūrāḥ
indra piba vṛṣadhūtasya vṛṣṇa ā yaṃ te śyena uśate jabhāra
yasya made cyāvayasi pra kṛṣṭīr yasya made apa gotrā vavartha
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
ayaṃ te astu haryataḥ soma ā haribhiḥ sutaḥ
juṣāṇa indra haribhir na ā gahy ā tiṣṭha haritaṃ ratham
haryann uṣasam arcayaḥ sūryaṃ haryann arocayaḥ
vidvāṃś cikitvān haryaśva vardhasa indra viśvā abhi śriyaḥ
dyām indro haridhāyasam pṛthivīṃ harivarpasam
adhārayad dharitor bhūri bhojanaṃ yayor antar hariś carat
jajñāno harito vṛṣā viśvam ā bhāti rocanam
haryaśvo haritaṃ dhatta āyudham ā vajram bāhvor harim
indro haryantam arjunaṃ vajraṃ śukrair abhīvṛtam
apāvṛṇod dharibhir adribhiḥ sutam ud gā haribhir ājata
ā mandrair indra haribhir yāhi mayūraromabhiḥ
mā tvā ke cin ni yaman viṃ na pāśino 'ti dhanveva tāṃ ihi
vṛtrakhādo valaṃrujaḥ purāṃ darmo apām ajaḥ
sthātā rathasya haryor abhisvara indro dṛḷhā cid ārujaḥ
gambhīrāṃ udadhīṃr iva kratum puṣyasi gā iva
pra sugopā yavasaṃ dhenavo yathā hradaṃ kulyā ivāśata
ā nas tujaṃ rayim bharāṃśaṃ na pratijānate
vṛkṣam pakvam phalam aṅkīva dhūnuhīndra sampāraṇaṃ vasu
svayur indra svarāḷ asi smaddiṣṭiḥ svayaśastaraḥ
sa vāvṛdhāna ojasā puruṣṭuta bhavā naḥ suśravastamaḥ
yudhmasya te vṛṣabhasya svarāja ugrasya yūna sthavirasya ghṛṣveḥ
ajūryato vajriṇo vīryāṇīndra śrutasya mahato mahāni
mahāṃ asi mahiṣa vṛṣṇyebhir dhanaspṛd ugra sahamāno anyān
eko viśvasya bhuvanasya rājā sa yodhayā ca kṣayayā ca janān
pra mātrābhī ririce rocamānaḥ pra devebhir viśvato apratītaḥ
pra majmanā diva indraḥ pṛthivyāḥ proror maho antarikṣād ṛjīṣī
uruṃ gabhīraṃ januṣābhy ugraṃ viśvavyacasam avatam matīnām
indraṃ somāsaḥ pradivi sutāsaḥ samudraṃ na sravata ā viśanti
yaṃ somam indra pṛthivīdyāvā garbhaṃ na mātā bibhṛtas tvāyā
taṃ te hinvanti tam u te mṛjanty adhvaryavo vṛṣabha pātavā u
marutvāṃ indra vṛṣabho raṇāya pibā somam anuṣvadham madāya
ā siñcasva jaṭhare madhva ūrmiṃ tvaṃ rājāsi pradivaḥ sutānām
sajoṣā indra sagaṇo marudbhiḥ somam piba vṛtrahā śūra vidvān
jahi śatrūṃr apa mṛdho nudasvāthābhayaṃ kṛṇuhi viśvato naḥ
uta ṛtubhir ṛtupāḥ pāhi somam indra devebhiḥ sakhibhiḥ sutaṃ naḥ
yāṃ ābhajo maruto ye tvānv ahan vṛtram adadhus tubhyam ojaḥ
ye tvāhihatye maghavann avardhan ye śāmbare harivo ye gaviṣṭau
ye tvā nūnam anumadanti viprāḥ pibendra somaṃ sagaṇo marudbhiḥ
marutvantaṃ vṛṣabhaṃ vāvṛdhānam akavāriṃ divyaṃ śāsam indram
viśvāsāham avase nūtanāyograṃ sahodām iha taṃ huvema
sadyo ha jāto vṛṣabhaḥ kanīnaḥ prabhartum āvad andhasaḥ sutasya
sādhoḥ piba pratikāmaṃ yathā te rasāśiraḥ prathamaṃ somyasya
yaj jāyathās tad ahar asya kāme 'ṃśoḥ pīyūṣam apibo giriṣṭhām
taṃ te mātā pari yoṣā janitrī mahaḥ pitur dama āsiñcad agre
upasthāya mātaram annam aiṭṭa tigmam apaśyad abhi somam ūdhaḥ
prayāvayann acarad gṛtso anyān mahāni cakre purudhapratīkaḥ
ugras turāṣāḷ abhibhūtyojā yathāvaśaṃ tanvaṃ cakra eṣaḥ
tvaṣṭāram indro januṣābhibhūyāmuṣyā somam apibac camūṣu
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
śaṃsā mahām indraṃ yasmin viśvā ā kṛṣṭayaḥ somapāḥ kāmam avyan
yaṃ sukratuṃ dhiṣaṇe vibhvataṣṭaṃ ghanaṃ vṛtrāṇāṃ janayanta devāḥ
yaṃ nu nakiḥ pṛtanāsu svarājaṃ dvitā tarati nṛtamaṃ hariṣṭhām
inatamaḥ satvabhir yo ha śūṣaiḥ pṛthujrayā aminād āyur dasyoḥ
sahāvā pṛtsu taraṇir nārvā vyānaśī rodasī mehanāvān
bhago na kāre havyo matīnām piteva cāruḥ suhavo vayodhāḥ
dhartā divo rajasas pṛṣṭa ūrdhvo ratho na vāyur vasubhir niyutvān
kṣapāṃ vastā janitā sūryasya vibhaktā bhāgaṃ dhiṣaṇeva vājam
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
indraḥ svāhā pibatu yasya soma āgatyā tumro vṛṣabho marutvān
oruvyacāḥ pṛṇatām ebhir annair āsya havis tanvaḥ kāmam ṛdhyāḥ
ā te saparyū javase yunajmi yayor anu pradivaḥ śruṣṭim āvaḥ
iha tvā dheyur harayaḥ suśipra pibā tv asya suṣutasya cāroḥ
gobhir mimikṣuṃ dadhire supāram indraṃ jyaiṣṭhyāya dhāyase gṛṇānāḥ
mandānaḥ somam papivāṃ ṛjīṣin sam asmabhyam purudhā gā iṣaṇya
imaṃ kāmam mandayā gobhir aśvaiś candravatā rādhasā paprathaś ca
svaryavo matibhis tubhyaṃ viprā indrāya vāhaḥ kuśikāso akran
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
carṣaṇīdhṛtam maghavānam ukthyam indraṃ giro bṛhatīr abhy anūṣata
vāvṛdhānam puruhūtaṃ suvṛktibhir amartyaṃ jaramāṇaṃ dive-dive
śatakratum arṇavaṃ śākinaṃ naraṃ giro ma indram upa yanti viśvataḥ
vājasanim pūrbhidaṃ tūrṇim apturaṃ dhāmasācam abhiṣācaṃ svarvidam
ākare vasor jaritā panasyate 'nehasa stubha indro duvasyati
vivasvataḥ sadana ā hi pipriye satrāsāham abhimātihanaṃ stuhi
nṛṇām u tvā nṛtamaṃ gīrbhir ukthair abhi pra vīram arcatā sabādhaḥ
saṃ sahase purumāyo jihīte namo asya pradiva eka īśe
pūrvīr asya niṣṣidho martyeṣu purū vasūni pṛthivī bibharti
indrāya dyāva oṣadhīr utāpo rayiṃ rakṣanti jīrayo vanāni
tubhyam brahmāṇi gira indra tubhyaṃ satrā dadhire harivo juṣasva
bodhy āpir avaso nūtanasya sakhe vaso jaritṛbhyo vayo dhāḥ
indra marutva iha pāhi somaṃ yathā śāryāte apibaḥ sutasya
tava praṇītī tava śūra śarmann ā vivāsanti kavayaḥ suyajñāḥ
sa vāvaśāna iha pāhi somam marudbhir indra sakhibhiḥ sutaṃ naḥ
jātaṃ yat tvā pari devā abhūṣan mahe bharāya puruhūta viśve
aptūrye maruta āpir eṣo 'mandann indram anu dātivārāḥ
tebhiḥ sākam pibatu vṛtrakhādaḥ sutaṃ somaṃ dāśuṣaḥ sve sadhasthe
idaṃ hy anv ojasā sutaṃ rādhānām pate
pibā tv asya girvaṇaḥ
yas te anu svadhām asat sute ni yaccha tanvam
sa tvā mamattu somyam
pra te aśnotu kukṣyoḥ prendra brahmaṇā śiraḥ
pra bāhū śūra rādhase
dhānāvantaṃ karambhiṇam apūpavantam ukthinam
indra prātar juṣasva naḥ
puroḷāśam pacatyaṃ juṣasvendrā gurasva ca
tubhyaṃ havyāni sisrate
puroḷāśaṃ ca no ghaso joṣayāse giraś ca naḥ
vadhūyur iva yoṣaṇām
puroḷāśaṃ sanaśruta prātaḥsāve juṣasva naḥ
indra kratur hi te bṛhan
mādhyandinasya savanasya dhānāḥ puroḷāśam indra kṛṣveha cārum
pra yat stotā jaritā tūrṇyartho vṛṣāyamāṇa upa gīrbhir īṭṭe
tṛtīye dhānāḥ savane puruṣṭuta puroḷāśam āhutam māmahasva naḥ
ṛbhumantaṃ vājavantaṃ tvā kave prayasvanta upa śikṣema dhītibhiḥ
pūṣaṇvate te cakṛmā karambhaṃ harivate haryaśvāya dhānāḥ
apūpam addhi sagaṇo marudbhiḥ somam piba vṛtrahā śūra vidvān
prati dhānā bharata tūyam asmai puroḷāśaṃ vīratamāya nṛṇām
dive-dive sadṛśīr indra tubhyaṃ vardhantu tvā somapeyāya dhṛṣṇo
indrāparvatā bṛhatā rathena vāmīr iṣa ā vahataṃ suvīrāḥ
vītaṃ havyāny adhvareṣu devā vardhethāṃ gīrbhir iḷayā madantā
tiṣṭhā su kam maghavan mā parā gāḥ somasya nu tvā suṣutasya yakṣi
pitur na putraḥ sicam ā rabhe ta indra svādiṣṭhayā girā śacīvaḥ
śaṃsāvādhvaryo prati me gṛṇīhīndrāya vāhaḥ kṛṇavāva juṣṭam
edam barhir yajamānasya sīdāthā ca bhūd uktham indrāya śastam
jāyed astam maghavan sed u yonis tad it tvā yuktā harayo vahantu
yadā kadā ca sunavāma somam agniṣ ṭvā dūto dhanvāty accha
parā yāhi maghavann ā ca yāhīndra bhrātar ubhayatrā te artham
yatrā rathasya bṛhato nidhānaṃ vimocanaṃ vājino rāsabhasya
apāḥ somam astam indra pra yāhi kalyāṇīr jāyā suraṇaṃ gṛhe te
yatrā rathasya bṛhato nidhānaṃ vimocanaṃ vājino dakṣiṇāvat
ime bhojā aṅgiraso virūpā divas putrāso asurasya vīrāḥ
viśvāmitrāya dadato maghāni sahasrasāve pra tiranta āyuḥ
rūpaṃ-rūpam maghavā bobhavīti māyāḥ kṛṇvānas tanvam pari svām
trir yad divaḥ pari muhūrtam āgāt svair mantrair anṛtupā ṛtāvā
mahāṃ ṛṣir devajā devajūto 'stabhnāt sindhum arṇavaṃ nṛcakṣāḥ
viśvāmitro yad avahat sudāsam apriyāyata kuśikebhir indraḥ
haṃsā iva kṛṇutha ślokam adribhir madanto gīrbhir adhvare sute sacā
devebhir viprā ṛṣayo nṛcakṣaso vi pibadhvaṃ kuśikāḥ somyam madhu
upa preta kuśikāś cetayadhvam aśvaṃ rāye pra muñcatā sudāsaḥ
rājā vṛtraṃ jaṅghanat prāg apāg udag athā yajāte vara ā pṛthivyāḥ
ya ime rodasī ubhe aham indram atuṣṭavam
viśvāmitrasya rakṣati brahmedam bhārataṃ janam
viśvāmitrā arāsata brahmendrāya vajriṇe
karad in naḥ surādhasaḥ
kiṃ te kṛṇvanti kīkaṭeṣu gāvo nāśiraṃ duhre na tapanti gharmam
ā no bhara pramagandasya vedo naicāśākham maghavan randhayā naḥ
sasarparīr amatim bādhamānā bṛhan mimāya jamadagnidattā
ā sūryasya duhitā tatāna śravo deveṣv amṛtam ajuryam
sasarparīr abharat tūyam ebhyo 'dhi śravaḥ pāñcajanyāsu kṛṣṭiṣu
sā pakṣyā navyam āyur dadhānā yām me palastijamadagnayo daduḥ
sthirau gāvau bhavatāṃ vīḷur akṣo meṣā vi varhi mā yugaṃ vi śāri
indraḥ pātalye dadatāṃ śarītor ariṣṭaneme abhi naḥ sacasva
balaṃ dhehi tanūṣu no balam indrānaḷutsu naḥ
balaṃ tokāya tanayāya jīvase tvaṃ hi baladā asi
abhi vyayasva khadirasya sāram ojo dhehi spandane śiṃśapāyām
akṣa vīḷo vīḷita vīḷayasva mā yāmād asmād ava jīhipo naḥ
ayam asmān vanaspatir mā ca hā mā ca rīriṣat
svasty ā gṛhebhya āvasā ā vimocanāt
indrotibhir bahulābhir no adya yācchreṣṭhābhir maghavañ chūra jinva
yo no dveṣṭy adharaḥ sas padīṣṭa yam u dviṣmas tam u prāṇo jahātu
paraśuṃ cid vi tapati śimbalaṃ cid vi vṛścati
ukhā cid indra yeṣantī prayastā phenam asyati
na sāyakasya cikite janāso lodhaṃ nayanti paśu manyamānāḥ
nāvājinaṃ vājinā hāsayanti na gardabham puro aśvān nayanti
ima indra bharatasya putrā apapitvaṃ cikitur na prapitvam
hinvanty aśvam araṇaṃ na nityaṃ jyāvājam pari ṇayanty ājau
imam mahe vidathyāya śūṣaṃ śaśvat kṛtva īḍyāya pra jabhruḥ
śṛṇotu no damyebhir anīkaiḥ śṛṇotv agnir divyair ajasraḥ
mahi mahe dive arcā pṛthivyai kāmo ma icchañ carati prajānan
yayor ha stome vidatheṣu devāḥ saparyavo mādayante sacāyoḥ
yuvor ṛtaṃ rodasī satyam astu mahe ṣu ṇaḥ suvitāya pra bhūtam
idaṃ dive namo agne pṛthivyai saparyāmi prayasā yāmi ratnam
uto hi vām pūrvyā āvividra ṛtāvarī rodasī satyavācaḥ
naraś cid vāṃ samithe śūrasātau vavandire pṛthivi vevidānāḥ
ko addhā veda ka iha pra vocad devāṃ acchā pathyā kā sam eti
dadṛśra eṣām avamā sadāṃsi pareṣu yā guhyeṣu vrateṣu
kavir nṛcakṣā abhi ṣīm acaṣṭa ṛtasya yonā vighṛte madantī
nānā cakrāte sadanaṃ yathā veḥ samānena kratunā saṃvidāne
samānyā viyute dūreante dhruve pade tasthatur jāgarūke
uta svasārā yuvatī bhavantī ād u bruvāte mithunāni nāma
viśved ete janimā saṃ vivikto maho devān bibhratī na vyathete
ejad dhruvam patyate viśvam ekaṃ carat patatri viṣuṇaṃ vi jātam
sanā purāṇam adhy emy ārān mahaḥ pitur janitur jāmi tan naḥ
devāso yatra panitāra evair urau pathi vyute tasthur antaḥ
imaṃ stomaṃ rodasī pra bravīmy ṛdūdarāḥ śṛṇavann agnijihvāḥ
mitraḥ samrājo varuṇo yuvāna ādityāsaḥ kavayaḥ paprathānāḥ
hiraṇyapāṇiḥ savitā sujihvas trir ā divo vidathe patyamānaḥ
deveṣu ca savitaḥ ślokam aśrer ād asmabhyam ā suva sarvatātim
sukṛt supāṇiḥ svavāṃ ṛtāvā devas tvaṣṭāvase tāni no dhāt
pūṣaṇvanta ṛbhavo mādayadhvam ūrdhvagrāvāṇo adhvaram ataṣṭa
vidyudrathā maruta ṛṣṭimanto divo maryā ṛtajātā ayāsaḥ
sarasvatī śṛṇavan yajñiyāso dhātā rayiṃ sahavīraṃ turāsaḥ
viṣṇuṃ stomāsaḥ purudasmam arkā bhagasyeva kāriṇo yāmani gman
urukramaḥ kakuho yasya pūrvīr na mardhanti yuvatayo janitrīḥ
indro viśvair vīryaiḥ patyamāna ubhe ā paprau rodasī mahitvā
purandaro vṛtrahā dhṛṣṇuṣeṇaḥ saṃgṛbhyā na ā bharā bhūri paśvaḥ
nāsatyā me pitarā bandhupṛcchā sajātyam aśvinoś cāru nāma
yuvaṃ hi stho rayidau no rayīṇāṃ dātraṃ rakṣethe akavair adabdhā
mahat tad vaḥ kavayaś cāru nāma yad dha devā bhavatha viśva indre
sakha ṛbhubhiḥ puruhūta priyebhir imāṃ dhiyaṃ sātaye takṣatā naḥ
aryamā ṇo aditir yajñiyāso 'dabdhāni varuṇasya vratāni
yuyota no anapatyāni gantoḥ prajāvān naḥ paśumāṃ astu gātuḥ
devānāṃ dūtaḥ purudha prasūto 'nāgān no vocatu sarvatātā
śṛṇotu naḥ pṛthivī dyaur utāpaḥ sūryo nakṣatrair urv antarikṣam
śṛṇvantu no vṛṣaṇaḥ parvatāso dhruvakṣemāsa iḷayā madantaḥ
ādityair no aditiḥ śṛṇotu yacchantu no marutaḥ śarma bhadram
sadā sugaḥ pitumāṃ astu panthā madhvā devā oṣadhīḥ sam pipṛkta
bhago me agne sakhye na mṛdhyā ud rāyo aśyāṃ sadanam purukṣoḥ
svadasva havyā sam iṣo didīhy asmadryak sam mimīhi śravāṃsi
viśvāṃ agne pṛtsu tāñ jeṣi śatrūn ahā viśvā sumanā dīdihī naḥ
uṣasaḥ pūrvā adha yad vyūṣur mahad vi jajñe akṣaram pade goḥ
vratā devānām upa nu prabhūṣan mahad devānām asuratvam ekam
mo ṣū ṇo atra juhuranta devā mā pūrve agne pitaraḥ padajñāḥ
purāṇyoḥ sadmanoḥ ketur antar mahad devānām asuratvam ekam
vi me purutrā patayanti kāmāḥ śamy acchā dīdye pūrvyāṇi
samiddhe agnāv ṛtam id vadema mahad devānām asuratvam ekam
samāno rājā vibhṛtaḥ purutrā śaye śayāsu prayuto vanānu
anyā vatsam bharati kṣeti mātā mahad devānām asuratvam ekam
ākṣit pūrvāsv aparā anūrut sadyo jātāsu taruṇīṣv antaḥ
antarvatīḥ suvate apravītā mahad devānām asuratvam ekam
śayuḥ parastād adha nu dvimātābandhanaś carati vatsa ekaḥ
mitrasya tā varuṇasya vratāni mahad devānām asuratvam ekam
dvimātā hotā vidatheṣu samrāḷ anv agraṃ carati kṣeti budhnaḥ
pra raṇyāni raṇyavāco bharante mahad devānām asuratvam ekam
śūrasyeva yudhyato antamasya pratīcīnaṃ dadṛśe viśvam āyat
antar matiś carati niṣṣidhaṃ gor mahad devānām asuratvam ekam
ni veveti palito dūta āsv antar mahāṃś carati rocanena
vapūṃṣi bibhrad abhi no vi caṣṭe mahad devānām asuratvam ekam
viṣṇur gopāḥ paramam pāti pāthaḥ priyā dhāmāny amṛtā dadhānaḥ
agniṣ ṭā viśvā bhuvanāni veda mahad devānām asuratvam ekam
nānā cakrāte yamyā vapūṃṣi tayor anyad rocate kṛṣṇam anyat
śyāvī ca yad aruṣī ca svasārau mahad devānām asuratvam ekam
mātā ca yatra duhitā ca dhenū sabardughe dhāpayete samīcī
ṛtasya te sadasīḷe antar mahad devānām asuratvam ekam
anyasyā vatsaṃ rihatī mimāya kayā bhuvā ni dadhe dhenur ūdhaḥ
ṛtasya sā payasāpinvateḷā mahad devānām asuratvam ekam
padyā vaste pururūpā vapūṃṣy ūrdhvā tasthau tryaviṃ rerihāṇā
ṛtasya sadma vi carāmi vidvān mahad devānām asuratvam ekam
pade iva nihite dasme antas tayor anyad guhyam āvir anyat
sadhrīcīnā pathyā sā viṣūcī mahad devānām asuratvam ekam
ā dhenavo dhunayantām aśiśvīḥ sabardughāḥ śaśayā apradugdhāḥ
navyā-navyā yuvatayo bhavantīr mahad devānām asuratvam ekam
yad anyāsu vṛṣabho roravīti so anyasmin yūthe ni dadhāti retaḥ
sa hi kṣapāvān sa bhagaḥ sa rājā mahad devānām asuratvam ekam
vīrasya nu svaśvyaṃ janāsaḥ pra nu vocāma vidur asya devāḥ
ṣoḷhā yuktāḥ pañca-pañcā vahanti mahad devānām asuratvam ekam
devas tvaṣṭā savitā viśvarūpaḥ pupoṣa prajāḥ purudhā jajāna
imā ca viśvā bhuvanāny asya mahad devānām asuratvam ekam
mahī sam airac camvā samīcī ubhe te asya vasunā nyṛṣṭe
śṛṇve vīro vindamāno vasūni mahad devānām asuratvam ekam
imāṃ ca naḥ pṛthivīṃ viśvadhāyā upa kṣeti hitamitro na rājā
puraḥsadaḥ śarmasado na vīrā mahad devānām asuratvam ekam
niṣṣidhvarīs ta oṣadhīr utāpo rayiṃ ta indra pṛthivī bibharti
sakhāyas te vāmabhājaḥ syāma mahad devānām asuratvam ekam
na tā minanti māyino na dhīrā vratā devānām prathamā dhruvāṇi
na rodasī adruhā vedyābhir na parvatā niname tasthivāṃsaḥ
ṣaḍ bhārāṃ eko acaran bibharty ṛtaṃ varṣiṣṭham upa gāva āguḥ
tisro mahīr uparās tasthur atyā guhā dve nihite darśy ekā
tripājasyo vṛṣabho viśvarūpa uta tryudhā purudha prajāvān
tryanīkaḥ patyate māhināvān sa retodhā vṛṣabhaḥ śaśvatīnām
abhīka āsām padavīr abodhy ādityānām ahve cāru nāma
āpaś cid asmā aramanta devīḥ pṛthag vrajantīḥ pari ṣīm avṛñjan
trī ṣadhasthā sindhavas triḥ kavīnām uta trimātā vidatheṣu samrāṭ
ṛtāvarīr yoṣaṇās tisro apyās trir ā divo vidathe patyamānāḥ
trir ā divaḥ savitar vāryāṇi dive-diva ā suva trir no ahnaḥ
tridhātu rāya ā suvā vasūni bhaga trātar dhiṣaṇe sātaye dhāḥ
trir ā divaḥ savitā soṣavīti rājānā mitrāvaruṇā supāṇī
āpaś cid asya rodasī cid urvī ratnam bhikṣanta savituḥ savāya
trir uttamā dūṇaśā rocanāni trayo rājanty asurasya vīrāḥ
ṛtāvāna iṣirā dūḷabhāsas trir ā divo vidathe santu devāḥ
pra me vivikvāṃ avidan manīṣāṃ dhenuṃ carantīm prayutām agopām
sadyaś cid yā duduhe bhūri dhāser indras tad agniḥ panitāro asyāḥ
indraḥ su pūṣā vṛṣaṇā suhastā divo na prītāḥ śaśayaṃ duduhre
viśve yad asyāṃ raṇayanta devāḥ pra vo 'tra vasavaḥ sumnam aśyām
yā jāmayo vṛṣṇa icchanti śaktiṃ namasyantīr jānate garbham asmin
acchā putraṃ dhenavo vāvaśānā mahaś caranti bibhrataṃ vapūṃṣi
acchā vivakmi rodasī sumeke grāvṇo yujāno adhvare manīṣā
imā u te manave bhūrivārā ūrdhvā bhavanti darśatā yajatrāḥ
yā te jihvā madhumatī sumedhā agne deveṣūcyata urūcī
tayeha viśvāṃ avase yajatrān ā sādaya pāyayā cā madhūni
yā te agne parvatasyeva dhārāsaścantī pīpayad deva citrā
tām asmabhyam pramatiṃ jātavedo vaso rāsva sumatiṃ viśvajanyām
dhenuḥ pratnasya kāmyaṃ duhānāntaḥ putraś carati dakṣiṇāyāḥ
ā dyotaniṃ vahati śubhrayāmoṣasa stomo aśvināv ajīgaḥ
suyug vahanti prati vām ṛtenordhvā bhavanti pitareva medhāḥ
jarethām asmad vi paṇer manīṣāṃ yuvor avaś cakṛmā yātam arvāk
suyugbhir aśvaiḥ suvṛtā rathena dasrāv imaṃ śṛṇutaṃ ślokam adreḥ
kim aṅga vām praty avartiṃ gamiṣṭhāhur viprāso aśvinā purājāḥ
ā manyethām ā gataṃ kac cid evair viśve janāso aśvinā havante
imā hi vāṃ goṛjīkā madhūni pra mitrāso na dadur usro agre
tiraḥ purū cid aśvinā rajāṃsy āṅgūṣo vām maghavānā janeṣu
eha yātam pathibhir devayānair dasrāv ime vāṃ nidhayo madhūnām
purāṇam okaḥ sakhyaṃ śivaṃ vāṃ yuvor narā draviṇaṃ jahnāvyām
punaḥ kṛṇvānāḥ sakhyā śivāni madhvā madema saha nū samānāḥ
aśvinā vāyunā yuvaṃ sudakṣā niyudbhiṣ ca sajoṣasā yuvānā
nāsatyā tiroahnyaṃ juṣāṇā somam pibatam asridhā sudānū
aśvinā pari vām iṣaḥ purūcīr īyur gīrbhir yatamānā amṛdhrāḥ
ratho ha vām ṛtajā adrijūtaḥ pari dyāvāpṛthivī yāti sadyaḥ
aśvinā madhuṣuttamo yuvākuḥ somas tam pātam ā gataṃ duroṇe
ratho ha vām bhūri varpaḥ karikrat sutāvato niṣkṛtam āgamiṣṭhaḥ
mitro janān yātayati bruvāṇo mitro dādhāra pṛthivīm uta dyām
mitraḥ kṛṣṭīr animiṣābhi caṣṭe mitrāya havyaṃ ghṛtavaj juhota
pra sa mitra marto astu prayasvān yas ta āditya śikṣati vratena
na hanyate na jīyate tvoto nainam aṃho aśnoty antito na dūrāt
anamīvāsa iḷayā madanto mitajñavo varimann ā pṛthivyāḥ
ādityasya vratam upakṣiyanto vayam mitrasya sumatau syāma
ayam mitro namasyaḥ suśevo rājā sukṣatro ajaniṣṭa vedhāḥ
tasya vayaṃ sumatau yajñiyasyāpi bhadre saumanase syāma
mahāṃ ādityo namasopasadyo yātayajjano gṛṇate suśevaḥ
tasmā etat panyatamāya juṣṭam agnau mitrāya havir ā juhota
mitrasya carṣaṇīdhṛto 'vo devasya sānasi
dyumnaṃ citraśravastamam
abhi yo mahinā divam mitro babhūva saprathāḥ
abhi śravobhiḥ pṛthivīm
mitrāya pañca yemire janā abhiṣṭiśavase
sa devān viśvān bibharti
mitro deveṣv āyuṣu janāya vṛktabarhiṣe
iṣa iṣṭavratā akaḥ
iheha vo manasā bandhutā nara uśijo jagmur abhi tāni vedasā
yābhir māyābhiḥ pratijūtivarpasaḥ saudhanvanā yajñiyam bhāgam ānaśa
yābhiḥ śacībhiś camasāṃ apiṃśata yayā dhiyā gām ariṇīta carmaṇaḥ
yena harī manasā niratakṣata tena devatvam ṛbhavaḥ sam ānaśa
indrasya sakhyam ṛbhavaḥ sam ānaśur manor napāto apaso dadhanvire
saudhanvanāso amṛtatvam erire viṣṭvī śamībhiḥ sukṛtaḥ sukṛtyayā
indreṇa yātha sarathaṃ sute sacāṃ atho vaśānām bhavathā saha śriyā
na vaḥ pratimai sukṛtāni vāghataḥ saudhanvanā ṛbhavo vīryāṇi ca
indra ṛbhubhir vājavadbhiḥ samukṣitaṃ sutaṃ somam ā vṛṣasvā gabhastyoḥ
dhiyeṣito maghavan dāśuṣo gṛhe saudhanvanebhiḥ saha matsvā nṛbhiḥ
indra ṛbhumān vājavān matsveha no 'smin savane śacyā puruṣṭuta
imāni tubhyaṃ svasarāṇi yemire vratā devānām manuṣaś ca dharmabhiḥ
indra ṛbhubhir vājibhir vājayann iha stomaṃ jaritur upa yāhi yajñiyam
śataṃ ketebhir iṣirebhir āyave sahasraṇītho adhvarasya homani
uṣo vājena vājini pracetā stomaṃ juṣasva gṛṇato maghoni
purāṇī devi yuvatiḥ purandhir anu vrataṃ carasi viśvavāre
uṣo devy amartyā vi bhāhi candrarathā sūnṛtā īrayantī
ā tvā vahantu suyamāso aśvā hiraṇyavarṇām pṛthupājaso ye
uṣaḥ pratīcī bhuvanāni viśvordhvā tiṣṭhasy amṛtasya ketuḥ
samānam arthaṃ caraṇīyamānā cakram iva navyasy ā vavṛtsva
ava syūmeva cinvatī maghony uṣā yāti svasarasya patnī
svar janantī subhagā sudaṃsā āntād divaḥ papratha ā pṛthivyāḥ
acchā vo devīm uṣasaṃ vibhātīm pra vo bharadhvaṃ namasā suvṛktim
ūrdhvam madhudhā divi pājo aśret pra rocanā ruruce raṇvasaṃdṛk
ṛtāvarī divo arkair abodhy ā revatī rodasī citram asthāt
āyatīm agna uṣasaṃ vibhātīṃ vāmam eṣi draviṇam bhikṣamāṇaḥ
ṛtasya budhna uṣasām iṣaṇyan vṛṣā mahī rodasī ā viveśa
mahī mitrasya varuṇasya māyā candreva bhānuṃ vi dadhe purutrā
imā u vām bhṛmayo manyamānā yuvāvate na tujyā abhūvan
kva tyad indrāvaruṇā yaśo vāṃ yena smā sinam bharathaḥ sakhibhyaḥ
ayam u vām purutamo rayīyañ chaśvattamam avase johavīti
sajoṣāv indrāvaruṇā marudbhir divā pṛthivyā śṛṇutaṃ havam me
asme tad indrāvaruṇā vasu ṣyād asme rayir marutaḥ sarvavīraḥ
asmān varūtrīḥ śaraṇair avantv asmān hotrā bhāratī dakṣiṇābhiḥ
bṛhaspate juṣasva no havyāni viśvadevya
rāsva ratnāni dāśuṣe
śucim arkair bṛhaspatim adhvareṣu namasyata
anāmy oja ā cake
vṛṣabhaṃ carṣaṇīnāṃ viśvarūpam adābhyam
bṛhaspatiṃ vareṇyam
iyaṃ te pūṣann āghṛṇe suṣṭutir deva navyasī
asmābhis tubhyaṃ śasyate
tāṃ juṣasva giram mama vājayantīm avā dhiyam
vadhūyur iva yoṣaṇām
yo viśvābhi vipaśyati bhuvanā saṃ ca paśyati
sa naḥ pūṣāvitā bhuvat
tat savitur vareṇyam bhargo devasya dhīmahi
dhiyo yo naḥ pracodayāt
devasya savitur vayaṃ vājayantaḥ purandhyā
bhagasya rātim īmahe
devaṃ naraḥ savitāraṃ viprā yajñaiḥ suvṛktibhiḥ
namasyanti dhiyeṣitāḥ
somo jigāti gātuvid devānām eti niṣkṛtam
ṛtasya yonim āsadam
somo asmabhyaṃ dvipade catuṣpade ca paśave
anamīvā iṣas karat
asmākam āyur vardhayann abhimātīḥ sahamānaḥ
somaḥ sadhastham āsadat
ā no mitrāvaruṇā ghṛtair gavyūtim ukṣatam
madhvā rajāṃsi sukratū
uruśaṃsā namovṛdhā mahnā dakṣasya rājathaḥ
drāghiṣṭhābhiḥ śucivratā
gṛṇānā jamadagninā yonāv ṛtasya sīdatam
pātaṃ somam ṛtāvṛdhā
tvāṃ hy agne sadam it samanyavo devāso devam aratiṃ nyerira iti kratvā nyerire
amartyaṃ yajata martyeṣv ā devam ādevaṃ janata pracetasaṃ viśvam ādevaṃ janata pracetasam
sa bhrātaraṃ varuṇam agna ā vavṛtsva devāṃ acchā sumatī yajñavanasaṃ jyeṣṭhaṃ yajñavanasam
ṛtāvānam ādityaṃ carṣaṇīdhṛtaṃ rājānaṃ carṣaṇīdhṛtam
sakhe sakhāyam abhy ā vavṛtsvāśuṃ na cakraṃ rathyeva raṃhyāsmabhyaṃ dasma raṃhyā
agne mṛḷīkaṃ varuṇe sacā vido marutsu viśvabhānuṣu
tokāya tuje śuśucāna śaṃ kṛdhy asmabhyaṃ dasma śaṃ kṛdhi
tvaṃ no agne varuṇasya vidvān devasya heḷo 'va yāsisīṣṭhāḥ
yajiṣṭho vahnitamaḥ śośucāno viśvā dveṣāṃsi pra mumugdhy asmat
sa tvaṃ no agne 'vamo bhavotī nediṣṭho asyā uṣaso vyuṣṭau
ava yakṣva no varuṇaṃ rarāṇo vīhi mṛḷīkaṃ suhavo na edhi
asya śreṣṭhā subhagasya saṃdṛg devasya citratamā martyeṣu
śuci ghṛtaṃ na taptam aghnyāyā spārhā devasya maṃhaneva dhenoḥ
trir asya tā paramā santi satyā spārhā devasya janimāny agneḥ
anante antaḥ parivīta āgāc chuciḥ śukro aryo rorucānaḥ
sa dūto viśved abhi vaṣṭi sadmā hotā hiraṇyaratho raṃsujihvaḥ
rohidaśvo vapuṣyo vibhāvā sadā raṇvaḥ pitumatīva saṃsat
sa cetayan manuṣo yajñabandhuḥ pra tam mahyā raśanayā nayanti
sa kṣety asya duryāsu sādhan devo martasya sadhanitvam āpa
sa tū no agnir nayatu prajānann acchā ratnaṃ devabhaktaṃ yad asya
dhiyā yad viśve amṛtā akṛṇvan dyauṣ pitā janitā satyam ukṣan
sa jāyata prathamaḥ pastyāsu maho budhne rajaso asya yonau
apād aśīrṣā guhamāno antāyoyuvāno vṛṣabhasya nīḷe
pra śardha ārta prathamaṃ vipanyāṃ ṛtasya yonā vṛṣabhasya nīḷe
spārho yuvā vapuṣyo vibhāvā sapta priyāso 'janayanta vṛṣṇe
asmākam atra pitaro manuṣyā abhi pra sedur ṛtam āśuṣāṇāḥ
aśmavrajāḥ sudughā vavre antar ud usrā ājann uṣaso huvānāḥ
te marmṛjata dadṛvāṃso adriṃ tad eṣām anye abhito vi vocan
paśvayantrāso abhi kāram arcan vidanta jyotiś cakṛpanta dhībhiḥ
te gavyatā manasā dṛdhram ubdhaṃ gā yemānam pari ṣantam adrim
dṛḷhaṃ naro vacasā daivyena vrajaṃ gomantam uśijo vi vavruḥ
te manvata prathamaṃ nāma dhenos triḥ sapta mātuḥ paramāṇi vindan
taj jānatīr abhy anūṣata vrā āvir bhuvad aruṇīr yaśasā goḥ
neśat tamo dudhitaṃ rocata dyaur ud devyā uṣaso bhānur arta
ā sūryo bṛhatas tiṣṭhad ajrāṃ ṛju marteṣu vṛjinā ca paśyan
ād it paścā bubudhānā vy akhyann ād id ratnaṃ dhārayanta dyubhaktam
viśve viśvāsu duryāsu devā mitra dhiye varuṇa satyam astu
acchā voceya śuśucānam agniṃ hotāraṃ viśvabharasaṃ yajiṣṭham
śucy ūdho atṛṇan na gavām andho na pūtam pariṣiktam aṃśoḥ
viśveṣām aditir yajñiyānāṃ viśveṣām atithir mānuṣāṇām
agnir devānām ava āvṛṇānaḥ sumṛḷīko bhavatu jātavedāḥ
yo martyeṣv amṛta ṛtāvā devo deveṣv aratir nidhāyi
hotā yajiṣṭho mahnā śucadhyai havyair agnir manuṣa īrayadhyai
iha tvaṃ sūno sahaso no adya jāto jātāṃ ubhayāṃ antar agne
dūta īyase yuyujāna ṛṣva ṛjumuṣkān vṛṣaṇaḥ śukrāṃś ca
atyā vṛdhasnū rohitā ghṛtasnū ṛtasya manye manasā javiṣṭhā
antar īyase aruṣā yujāno yuṣmāṃś ca devān viśa ā ca martān
aryamaṇaṃ varuṇam mitram eṣām indrāviṣṇū maruto aśvinota
svaśvo agne surathaḥ surādhā ed u vaha suhaviṣe janāya
gomāṃ agne 'vimāṃ aśvī yajño nṛvatsakhā sadam id apramṛṣyaḥ
iḷāvāṃ eṣo asura prajāvān dīrgho rayiḥ pṛthubudhnaḥ sabhāvān
yas ta idhmaṃ jabharat siṣvidāno mūrdhānaṃ vā tatapate tvāyā
bhuvas tasya svatavāṃḥ pāyur agne viśvasmāt sīm aghāyata uruṣya
yas te bharād anniyate cid annaṃ niśiṣan mandram atithim udīrat
ā devayur inadhate duroṇe tasmin rayir dhruvo astu dāsvān
yas tvā doṣā ya uṣasi praśaṃsāt priyaṃ vā tvā kṛṇavate haviṣmān
aśvo na sve dama ā hemyāvān tam aṃhasaḥ pīparo dāśvāṃsam
yas tubhyam agne amṛtāya dāśad duvas tve kṛṇavate yatasruk
na sa rāyā śaśamāno vi yoṣan nainam aṃhaḥ pari varad aghāyoḥ
yasya tvam agne adhvaraṃ jujoṣo devo martasya sudhitaṃ rarāṇaḥ
prīted asad dhotrā sā yaviṣṭhāsāma yasya vidhato vṛdhāsaḥ
cittim acittiṃ cinavad vi vidvān pṛṣṭheva vītā vṛjinā ca martān
rāye ca naḥ svapatyāya deva ditiṃ ca rāsvāditim uruṣya
kaviṃ śaśāsuḥ kavayo 'dabdhā nidhārayanto duryāsv āyoḥ
atas tvaṃ dṛśyāṃ agna etān paḍbhiḥ paśyer adbhutāṃ arya evaiḥ
tvam agne vāghate supraṇītiḥ sutasomāya vidhate yaviṣṭha
ratnam bhara śaśamānāya ghṛṣve pṛthu ścandram avase carṣaṇiprāḥ
adhā ha yad vayam agne tvāyā paḍbhir hastebhiś cakṛmā tanūbhiḥ
rathaṃ na kranto apasā bhurijor ṛtaṃ yemuḥ sudhya āśuṣāṇāḥ
adhā mātur uṣasaḥ sapta viprā jāyemahi prathamā vedhaso nṝn
divas putrā aṅgiraso bhavemādriṃ rujema dhaninaṃ śucantaḥ
adhā yathā naḥ pitaraḥ parāsaḥ pratnāso agna ṛtam āśuṣāṇāḥ
śucīd ayan dīdhitim ukthaśāsaḥ kṣāmā bhindanto aruṇīr apa vran
sukarmāṇaḥ suruco devayanto 'yo na devā janimā dhamantaḥ
śucanto agniṃ vavṛdhanta indram ūrvaṃ gavyam pariṣadanto agman
ā yūtheva kṣumati paśvo akhyad devānāṃ yaj janimānty ugra
martānāṃ cid urvaśīr akṛpran vṛdhe cid arya uparasyāyoḥ
akarma te svapaso abhūma ṛtam avasrann uṣaso vibhātīḥ
anūnam agnim purudhā suścandraṃ devasya marmṛjataś cāru cakṣuḥ
etā te agna ucathāni vedho 'vocāma kavaye tā juṣasva
uc chocasva kṛṇuhi vasyaso no maho rāyaḥ puruvāra pra yandhi
ā vo rājānam adhvarasya rudraṃ hotāraṃ satyayajaṃ rodasyoḥ
agnim purā tanayitnor acittād dhiraṇyarūpam avase kṛṇudhvam
ayaṃ yoniś cakṛmā yaṃ vayaṃ te jāyeva patya uśatī suvāsāḥ
arvācīnaḥ parivīto ni ṣīdemā u te svapāka pratīcīḥ
āśṛṇvate adṛpitāya manma nṛcakṣase sumṛḷīkāya vedhaḥ
devāya śastim amṛtāya śaṃsa grāveva sotā madhuṣud yam īḷe
tvaṃ cin naḥ śamyā agne asyā ṛtasya bodhy ṛtacit svādhīḥ
kadā ta ukthā sadhamādyāni kadā bhavanti sakhyā gṛhe te
kathā ha tad varuṇāya tvam agne kathā dive garhase kan na āgaḥ
kathā mitrāya mīḷhuṣe pṛthivyai bravaḥ kad aryamṇe kad bhagāya
kad dhiṣṇyāsu vṛdhasāno agne kad vātāya pratavase śubhaṃye
parijmane nāsatyāya kṣe bravaḥ kad agne rudrāya nṛghne
kathā mahe puṣṭimbharāya pūṣṇe kad rudrāya sumakhāya havirde
kad viṣṇava urugāyāya reto bravaḥ kad agne śarave bṛhatyai
kathā śardhāya marutām ṛtāya kathā sūre bṛhate pṛcchyamānaḥ
prati bravo 'ditaye turāya sādhā divo jātavedaś cikitvān
ṛtena ṛtaṃ niyatam īḷa ā gor āmā sacā madhumat pakvam agne
kṛṣṇā satī ruśatā dhāsinaiṣā jāmaryeṇa payasā pīpāya
ṛtena hi ṣmā vṛṣabhaś cid aktaḥ pumāṃ agniḥ payasā pṛṣṭhyena
aspandamāno acarad vayodhā vṛṣā śukraṃ duduhe pṛśnir ūdhaḥ
ṛtenādriṃ vy asan bhidantaḥ sam aṅgiraso navanta gobhiḥ
śunaṃ naraḥ pari ṣadann uṣāsam āviḥ svar abhavaj jāte agnau
ṛtena devīr amṛtā amṛktā arṇobhir āpo madhumadbhir agne
vājī na sargeṣu prastubhānaḥ pra sadam it sravitave dadhanyuḥ
mā kasya yakṣaṃ sadam id dhuro gā mā veśasya praminato māpeḥ
mā bhrātur agne anṛjor ṛṇaṃ ver mā sakhyur dakṣaṃ ripor bhujema
rakṣā ṇo agne tava rakṣaṇebhī rārakṣāṇaḥ sumakha prīṇānaḥ
prati ṣphura vi ruja vīḍv aṃho jahi rakṣo mahi cid vāvṛdhānam
ebhir bhava sumanā agne arkair imān spṛśa manmabhiḥ śūra vājān
uta brahmāṇy aṅgiro juṣasva saṃ te śastir devavātā jareta
etā viśvā viduṣe tubhyaṃ vedho nīthāny agne niṇyā vacāṃsi
nivacanā kavaye kāvyāny aśaṃsiṣam matibhir vipra ukthaiḥ
kṛṇuṣva pājaḥ prasitiṃ na pṛthvīṃ yāhi rājevāmavāṃ ibhena
tṛṣvīm anu prasitiṃ drūṇāno 'stāsi vidhya rakṣasas tapiṣṭhaiḥ
tava bhramāsa āśuyā patanty anu spṛśa dhṛṣatā śośucānaḥ
tapūṃṣy agne juhvā pataṅgān asaṃdito vi sṛja viṣvag ulkāḥ
prati spaśo vi sṛja tūrṇitamo bhavā pāyur viśo asyā adabdhaḥ
yo no dūre aghaśaṃso yo anty agne mākiṣ ṭe vyathir ā dadharṣīt
ud agne tiṣṭha praty ā tanuṣva ny amitrāṃ oṣatāt tigmahete
yo no arātiṃ samidhāna cakre nīcā taṃ dhakṣy atasaṃ na śuṣkam
ūrdhvo bhava prati vidhyādhy asmad āviṣ kṛṇuṣva daivyāny agne
ava sthirā tanuhi yātujūnāṃ jāmim ajāmim pra mṛṇīhi śatrūn
sa te jānāti sumatiṃ yaviṣṭha ya īvate brahmaṇe gātum airat
viśvāny asmai sudināni rāyo dyumnāny aryo vi duro abhi dyaut
sed agne astu subhagaḥ sudānur yas tvā nityena haviṣā ya ukthaiḥ
piprīṣati sva āyuṣi duroṇe viśved asmai sudinā sāsad iṣṭiḥ
arcāmi te sumatiṃ ghoṣy arvāk saṃ te vāvātā jaratām iyaṃ gīḥ
svaśvās tvā surathā marjayemāsme kṣatrāṇi dhārayer anu dyūn
iha tvā bhūry ā cared upa tman doṣāvastar dīdivāṃsam anu dyūn
krīḷantas tvā sumanasaḥ sapemābhi dyumnā tasthivāṃso janānām
yas tvā svaśvaḥ suhiraṇyo agna upayāti vasumatā rathena
tasya trātā bhavasi tasya sakhā yas ta ātithyam ānuṣag jujoṣat
maho rujāmi bandhutā vacobhis tan mā pitur gotamād anv iyāya
tvaṃ no asya vacasaś cikiddhi hotar yaviṣṭha sukrato damūnāḥ
asvapnajas taraṇayaḥ suśevā atandrāso 'vṛkā aśramiṣṭhāḥ
te pāyavaḥ sadhryañco niṣadyāgne tava naḥ pāntv amūra
ye pāyavo māmateyaṃ te agne paśyanto andhaṃ duritād arakṣan
rarakṣa tān sukṛto viśvavedā dipsanta id ripavo nāha debhuḥ
tvayā vayaṃ sadhanyas tvotās tava praṇīty aśyāma vājān
ubhā śaṃsā sūdaya satyatāte 'nuṣṭhuyā kṛṇuhy ahrayāṇa
ayā te agne samidhā vidhema prati stomaṃ śasyamānaṃ gṛbhāya
dahāśaso rakṣasaḥ pāhy asmān druho nido mitramaho avadyāt
vaiśvānarāya mīḷhuṣe sajoṣāḥ kathā dāśemāgnaye bṛhad bhāḥ
anūnena bṛhatā vakṣathenopa stabhāyad upamin na rodhaḥ
mā nindata ya imām mahyaṃ rātiṃ devo dadau martyāya svadhāvān
pākāya gṛtso amṛto vicetā vaiśvānaro nṛtamo yahvo agniḥ
sāma dvibarhā mahi tigmabhṛṣṭiḥ sahasraretā vṛṣabhas tuviṣmān
padaṃ na gor apagūḷhaṃ vividvān agnir mahyam pred u vocan manīṣām
pra tāṃ agnir babhasat tigmajambhas tapiṣṭhena śociṣā yaḥ surādhāḥ
pra ye minanti varuṇasya dhāma priyā mitrasya cetato dhruvāṇi
abhrātaro na yoṣaṇo vyantaḥ patiripo na janayo durevāḥ
pāpāsaḥ santo anṛtā asatyā idam padam ajanatā gabhīram
idam me agne kiyate pāvakāminate gurum bhāraṃ na manma
bṛhad dadhātha dhṛṣatā gabhīraṃ yahvam pṛṣṭham prayasā saptadhātu
tam in nv eva samanā samānam abhi kratvā punatī dhītir aśyāḥ
sasasya carmann adhi cāru pṛśner agre rupa ārupitaṃ jabāru
pravācyaṃ vacasaḥ kim me asya guhā hitam upa niṇig vadanti
yad usriyāṇām apa vār iva vran pāti priyaṃ rupo agram padaṃ veḥ
idam u tyan mahi mahām anīkaṃ yad usriyā sacata pūrvyaṃ gauḥ
ṛtasya pade adhi dīdyānaṃ guhā raghuṣyad raghuyad viveda
adha dyutānaḥ pitroḥ sacāsāmanuta guhyaṃ cāru pṛśneḥ
mātuṣ pade parame anti ṣad gor vṛṣṇaḥ śociṣaḥ prayatasya jihvā
ṛtaṃ voce namasā pṛcchyamānas tavāśasā jātavedo yadīdam
tvam asya kṣayasi yad dha viśvaṃ divi yad u draviṇaṃ yat pṛthivyām
kiṃ no asya draviṇaṃ kad dha ratnaṃ vi no voco jātavedaś cikitvān
guhādhvanaḥ paramaṃ yan no asya reku padaṃ na nidānā aganma
kā maryādā vayunā kad dha vāmam acchā gamema raghavo na vājam
kadā no devīr amṛtasya patnīḥ sūro varṇena tatanann uṣāsaḥ
anireṇa vacasā phalgvena pratītyena kṛdhunātṛpāsaḥ
adhā te agne kim ihā vadanty anāyudhāsa āsatā sacantām
asya śriye samidhānasya vṛṣṇo vasor anīkaṃ dama ā ruroca
ruśad vasānaḥ sudṛśīkarūpaḥ kṣitir na rāyā puruvāro adyaut
ūrdhva ū ṣu ṇo adhvarasya hotar agne tiṣṭha devatātā yajīyān
tvaṃ hi viśvam abhy asi manma pra vedhasaś cit tirasi manīṣām
amūro hotā ny asādi vikṣv agnir mandro vidatheṣu pracetāḥ
ūrdhvam bhānuṃ savitevāśren meteva dhūmaṃ stabhāyad upa dyām
yatā sujūrṇī rātinī ghṛtācī pradakṣiṇid devatātim urāṇaḥ
ud u svarur navajā nākraḥ paśvo anakti sudhitaḥ sumekaḥ
stīrṇe barhiṣi samidhāne agnā ūrdhvo adhvaryur jujuṣāṇo asthāt
pary agniḥ paśupā na hotā triviṣṭy eti pradiva urāṇaḥ
pari tmanā mitadrur eti hotāgnir mandro madhuvacā ṛtāvā
dravanty asya vājino na śokā bhayante viśvā bhuvanā yad abhrāṭ
bhadrā te agne svanīka saṃdṛg ghorasya sato viṣuṇasya cāruḥ
na yat te śocis tamasā varanta na dhvasmānas tanvī repa ā dhuḥ
na yasya sātur janitor avāri na mātarāpitarā nū cid iṣṭau
adhā mitro na sudhitaḥ pāvako 'gnir dīdāya mānuṣīṣu vikṣu
dvir yam pañca jījanan saṃvasānāḥ svasāro agnim mānuṣīṣu vikṣu
uṣarbudham atharyo na dantaṃ śukraṃ svāsam paraśuṃ na tigmam
tava tye agne harito ghṛtasnā rohitāsa ṛjvañcaḥ svañcaḥ
aruṣāso vṛṣaṇa ṛjumuṣkā ā devatātim ahvanta dasmāḥ
ye ha tye te sahamānā ayāsas tveṣāso agne arcayaś caranti
śyenāso na duvasanāso arthaṃ tuviṣvaṇaso mārutaṃ na śardhaḥ
akāri brahma samidhāna tubhyaṃ śaṃsāty ukthaṃ yajate vy ū dhāḥ
hotāram agnim manuṣo ni ṣedur namasyanta uśijaḥ śaṃsam āyoḥ
ayam iha prathamo dhāyi dhātṛbhir hotā yajiṣṭho adhvareṣv īḍyaḥ
yam apnavāno bhṛgavo virurucur vaneṣu citraṃ vibhvaṃ viśe-viśe
agne kadā ta ānuṣag bhuvad devasya cetanam
adhā hi tvā jagṛbhrire martāso vikṣv īḍyam
ṛtāvānaṃ vicetasam paśyanto dyām iva stṛbhiḥ
viśveṣām adhvarāṇāṃ haskartāraṃ dame-dame
āśuṃ dūtaṃ vivasvato viśvā yaś carṣaṇīr abhi
ā jabhruḥ ketum āyavo bhṛgavāṇaṃ viśe-viśe
tam īṃ hotāram ānuṣak cikitvāṃsaṃ ni ṣedire
raṇvam pāvakaśociṣaṃ yajiṣṭhaṃ sapta dhāmabhiḥ
taṃ śaśvatīṣu mātṛṣu vana ā vītam aśritam
citraṃ santaṃ guhā hitaṃ suvedaṃ kūcidarthinam
sasasya yad viyutā sasminn ūdhann ṛtasya dhāman raṇayanta devāḥ
mahāṃ agnir namasā rātahavyo ver adhvarāya sadam id ṛtāvā
ver adhvarasya dūtyāni vidvān ubhe antā rodasī saṃcikitvān
dūta īyase pradiva urāṇo viduṣṭaro diva ārodhanāni
kṛṣṇaṃ ta ema ruśataḥ puro bhāś cariṣṇv arcir vapuṣām id ekam
yad apravītā dadhate ha garbhaṃ sadyaś cij jāto bhavasīd u dūtaḥ
sadyo jātasya dadṛśānam ojo yad asya vāto anuvāti śociḥ
vṛṇakti tigmām ataseṣu jihvāṃ sthirā cid annā dayate vi jambhaiḥ
tṛṣu yad annā tṛṣuṇā vavakṣa tṛṣuṃ dūtaṃ kṛṇute yahvo agniḥ
vātasya meḷiṃ sacate nijūrvann āśuṃ na vājayate hinve arvā
dūtaṃ vo viśvavedasaṃ havyavāham amartyam
yajiṣṭham ṛñjase girā
sa hi vedā vasudhitim mahāṃ ārodhanaṃ divaḥ
sa devāṃ eha vakṣati
sa veda deva ānamaṃ devāṃ ṛtāyate dame
dāti priyāṇi cid vasu
sa hotā sed u dūtyaṃ cikitvāṃ antar īyate
vidvāṃ ārodhanaṃ divaḥ
te syāma ye agnaye dadāśur havyadātibhiḥ
ya īm puṣyanta indhate
te rāyā te suvīryaiḥ sasavāṃso vi śṛṇvire
ye agnā dadhire duvaḥ
asme rāyo dive-dive saṃ carantu puruspṛhaḥ
asme vājāsa īratām
sa vipraś carṣaṇīnāṃ śavasā mānuṣāṇām
ati kṣipreva vidhyati
agne mṛḷa mahāṃ asi ya īm ā devayuṃ janam
iyetha barhir āsadam
sa mānuṣīṣu dūḷabho vikṣu prāvīr amartyaḥ
dūto viśveṣām bhuvat
sa sadma pari ṇīyate hotā mandro diviṣṭiṣu
uta potā ni ṣīdati
uta gnā agnir adhvara uto gṛhapatir dame
uta brahmā ni ṣīdati
veṣi hy adhvarīyatām upavaktā janānām
havyā ca mānuṣāṇām
veṣīd v asya dūtyaṃ yasya jujoṣo adhvaram
havyam martasya voḷhave
asmākaṃ joṣy adhvaram asmākaṃ yajñam aṅgiraḥ
asmākaṃ śṛṇudhī havam
pari te dūḷabho ratho 'smāṃ aśnotu viśvataḥ
yena rakṣasi dāśuṣaḥ
agne tam adyāśvaṃ na stomaiḥ kratuṃ na bhadraṃ hṛdispṛśam
ṛdhyāmā ta ohaiḥ
adhā hy agne krator bhadrasya dakṣasya sādhoḥ
rathīr ṛtasya bṛhato babhūtha
ebhir no arkair bhavā no arvāṅ svar ṇa jyotiḥ
agne viśvebhiḥ sumanā anīkaiḥ
ābhiṣ ṭe adya gīrbhir gṛṇanto 'gne dāśema
pra te divo na stanayanti śuṣmāḥ
tava svādiṣṭhāgne saṃdṛṣṭir idā cid ahna idā cid aktoḥ
śriye rukmo na rocata upāke
ghṛtaṃ na pūtaṃ tanūr arepāḥ śuci hiraṇyam
tat te rukmo na rocata svadhāvaḥ
kṛtaṃ cid dhi ṣmā sanemi dveṣo 'gna inoṣi martāt
itthā yajamānād ṛtāvaḥ
śivā naḥ sakhyā santu bhrātrāgne deveṣu yuṣme
sā no nābhiḥ sadane sasminn ūdhan
bhadraṃ te agne sahasinn anīkam upāka ā rocate sūryasya
ruśad dṛśe dadṛśe naktayā cid arūkṣitaṃ dṛśa ā rūpe annam
vi ṣāhy agne gṛṇate manīṣāṃ khaṃ vepasā tuvijāta stavānaḥ
viśvebhir yad vāvanaḥ śukra devais tan no rāsva sumaho bhūri manma
tvad agne kāvyā tvan manīṣās tvad ukthā jāyante rādhyāni
tvad eti draviṇaṃ vīrapeśā itthādhiye dāśuṣe martyāya
tvad vājī vājambharo vihāyā abhiṣṭikṛj jāyate satyaśuṣmaḥ
tvad rayir devajūto mayobhus tvad āśur jūjuvāṃ agne arvā
tvām agne prathamaṃ devayanto devam martā amṛta mandrajihvam
dveṣoyutam ā vivāsanti dhībhir damūnasaṃ gṛhapatim amūram
āre asmad amatim āre aṃha āre viśvāṃ durmatiṃ yan nipāsi
doṣā śivaḥ sahasaḥ sūno agne yaṃ deva ā cit sacase svasti
yas tvām agna inadhate yatasruk tris te annaṃ kṛṇavat sasminn ahan
sa su dyumnair abhy astu prasakṣat tava kratvā jātavedaś cikitvān
idhmaṃ yas te jabharac chaśramāṇo maho agne anīkam ā saparyan
sa idhānaḥ prati doṣām uṣāsam puṣyan rayiṃ sacate ghnann amitrān
agnir īśe bṛhataḥ kṣatriyasyāgnir vājasya paramasya rāyaḥ
dadhāti ratnaṃ vidhate yaviṣṭho vy ānuṣaṅ martyāya svadhāvān
yac cid dhi te puruṣatrā yaviṣṭhācittibhiś cakṛmā kac cid āgaḥ
kṛdhī ṣv asmāṃ aditer anāgān vy enāṃsi śiśratho viṣvag agne
mahaś cid agna enaso abhīka ūrvād devānām uta martyānām
mā te sakhāyaḥ sadam id riṣāma yacchā tokāya tanayāya śaṃ yoḥ
yathā ha tyad vasavo gauryaṃ cit padi ṣitām amuñcatā yajatrāḥ
evo ṣv asman muñcatā vy aṃhaḥ pra tāry agne prataraṃ na āyuḥ
praty agnir uṣasām agram akhyad vibhātīnāṃ sumanā ratnadheyam
yātam aśvinā sukṛto duroṇam ut sūryo jyotiṣā deva eti
ūrdhvam bhānuṃ savitā devo aśred drapsaṃ davidhvad gaviṣo na satvā
anu vrataṃ varuṇo yanti mitro yat sūryaṃ divy ārohayanti
yaṃ sīm akṛṇvan tamase vipṛce dhruvakṣemā anavasyanto artham
taṃ sūryaṃ haritaḥ sapta yahvī spaśaṃ viśvasya jagato vahanti
vahiṣṭhebhir viharan yāsi tantum avavyayann asitaṃ deva vasma
davidhvato raśmayaḥ sūryasya carmevāvādhus tamo apsv antaḥ
anāyato anibaddhaḥ kathāyaṃ nyaṅṅ uttāno 'va padyate na
kayā yāti svadhayā ko dadarśa diva skambhaḥ samṛtaḥ pāti nākam
praty agnir uṣaso jātavedā akhyad devo rocamānā mahobhiḥ
ā nāsatyorugāyā rathenemaṃ yajñam upa no yātam accha
ūrdhvaṃ ketuṃ savitā devo aśrej jyotir viśvasmai bhuvanāya kṛṇvan
āprā dyāvāpṛthivī antarikṣaṃ vi sūryo raśmibhiś cekitānaḥ
āvahanty aruṇīr jyotiṣāgān mahī citrā raśmibhiś cekitānā
prabodhayantī suvitāya devy uṣā īyate suyujā rathena
ā vāṃ vahiṣṭhā iha te vahantu rathā aśvāsa uṣaso vyuṣṭau
ime hi vām madhupeyāya somā asmin yajñe vṛṣaṇā mādayethām
anāyato anibaddhaḥ kathāyaṃ nyaṅṅ uttāno 'va padyate na
kayā yāti svadhayā ko dadarśa diva skambhaḥ samṛtaḥ pāti nākam
agnir hotā no adhvare vājī san pari ṇīyate
devo deveṣu yajñiyaḥ
pari triviṣṭy adhvaraṃ yāty agnī rathīr iva
ā deveṣu prayo dadhat
pari vājapatiḥ kavir agnir havyāny akramīt
dadhad ratnāni dāśuṣe
ayaṃ yaḥ sṛñjaye puro daivavāte samidhyate
dyumāṃ amitradambhanaḥ
asya ghā vīra īvato 'gner īśīta martyaḥ
tigmajambhasya mīḷhuṣaḥ
tam arvantaṃ na sānasim aruṣaṃ na divaḥ śiśum
marmṛjyante dive-dive
bodhad yan mā haribhyāṃ kumāraḥ sāhadevyaḥ
acchā na hūta ud aram
uta tyā yajatā harī kumārāt sāhadevyāt
prayatā sadya ā dade
eṣa vāṃ devāv aśvinā kumāraḥ sāhadevyaḥ
dīrghāyur astu somakaḥ
taṃ yuvaṃ devāv aśvinā kumāraṃ sāhadevyam
dīrghāyuṣaṃ kṛṇotana
ā satyo yātu maghavāṃ ṛjīṣī dravantv asya haraya upa naḥ
tasmā id andhaḥ suṣumā sudakṣam ihābhipitvaṃ karate gṛṇānaḥ
ava sya śūrādhvano nānte 'smin no adya savane mandadhyai
śaṃsāty uktham uśaneva vedhāś cikituṣe asuryāya manma
kavir na niṇyaṃ vidathāni sādhan vṛṣā yat sekaṃ vipipāno arcāt
diva itthā jījanat sapta kārūn ahnā cic cakrur vayunā gṛṇantaḥ
svar yad vedi sudṛśīkam arkair mahi jyotī rurucur yad dha vastoḥ
andhā tamāṃsi dudhitā vicakṣe nṛbhyaś cakāra nṛtamo abhiṣṭau
vavakṣa indro amitam ṛjīṣy ubhe ā paprau rodasī mahitvā
ataś cid asya mahimā vi recy abhi yo viśvā bhuvanā babhūva
viśvāni śakro naryāṇi vidvān apo rireca sakhibhir nikāmaiḥ
aśmānaṃ cid ye bibhidur vacobhir vrajaṃ gomantam uśijo vi vavruḥ
apo vṛtraṃ vavrivāṃsam parāhan prāvat te vajram pṛthivī sacetāḥ
prārṇāṃsi samudriyāṇy ainoḥ patir bhavañ chavasā śūra dhṛṣṇo
apo yad adrim puruhūta dardar āvir bhuvat saramā pūrvyaṃ te
sa no netā vājam ā darṣi bhūriṃ gotrā rujann aṅgirobhir gṛṇānaḥ
acchā kaviṃ nṛmaṇo gā abhiṣṭau svarṣātā maghavan nādhamānam
ūtibhis tam iṣaṇo dyumnahūtau ni māyāvān abrahmā dasyur arta
ā dasyughnā manasā yāhy astam bhuvat te kutsaḥ sakhye nikāmaḥ
sve yonau ni ṣadataṃ sarūpā vi vāṃ cikitsad ṛtacid dha nārī
yāsi kutsena saratham avasyus todo vātasya haryor īśānaḥ
ṛjrā vājaṃ na gadhyaṃ yuyūṣan kavir yad ahan pāryāya bhūṣāt
kutsāya śuṣṇam aśuṣaṃ ni barhīḥ prapitve ahnaḥ kuyavaṃ sahasrā
sadyo dasyūn pra mṛṇa kutsyena pra sūraś cakraṃ vṛhatād abhīke
tvam piprum mṛgayaṃ śūśuvāṃsam ṛjiśvane vaidathināya randhīḥ
pañcāśat kṛṣṇā ni vapaḥ sahasrātkaṃ na puro jarimā vi dardaḥ
sūra upāke tanvaṃ dadhāno vi yat te cety amṛtasya varpaḥ
mṛgo na hastī taviṣīm uṣāṇaḥ siṃho na bhīma āyudhāni bibhrat
indraṃ kāmā vasūyanto agman svarmīḷhe na savane cakānāḥ
śravasyavaḥ śaśamānāsa ukthair oko na raṇvā sudṛśīva puṣṭiḥ
tam id va indraṃ suhavaṃ huvema yas tā cakāra naryā purūṇi
yo māvate jaritre gadhyaṃ cin makṣū vājam bharati spārharādhāḥ
tigmā yad antar aśaniḥ patāti kasmiñ cic chūra muhuke janānām
ghorā yad arya samṛtir bhavāty adha smā nas tanvo bodhi gopāḥ
bhuvo 'vitā vāmadevasya dhīnām bhuvaḥ sakhāvṛko vājasātau
tvām anu pramatim ā jaganmoruśaṃso jaritre viśvadha syāḥ
ebhir nṛbhir indra tvāyubhiṣ ṭvā maghavadbhir maghavan viśva ājau
dyāvo na dyumnair abhi santo aryaḥ kṣapo madema śaradaś ca pūrvīḥ
eved indrāya vṛṣabhāya vṛṣṇe brahmākarma bhṛgavo na ratham
nū cid yathā naḥ sakhyā viyoṣad asan na ugro 'vitā tanūpāḥ
nū ṣṭuta indra nū gṛṇāna iṣaṃ jaritre nadyo na pīpeḥ
akāri te harivo brahma navyaṃ dhiyā syāma rathyaḥ sadāsāḥ
tvam mahāṃ indra tubhyaṃ ha kṣā anu kṣatram maṃhanā manyata dyauḥ
tvaṃ vṛtraṃ śavasā jaghanvān sṛjaḥ sindhūṃr ahinā jagrasānān
tava tviṣo janiman rejata dyau rejad bhūmir bhiyasā svasya manyoḥ
ṛghāyanta subhvaḥ parvatāsa ārdan dhanvāni sarayanta āpaḥ
bhinad giriṃ śavasā vajram iṣṇann āviṣkṛṇvānaḥ sahasāna ojaḥ
vadhīd vṛtraṃ vajreṇa mandasānaḥ sarann āpo javasā hatavṛṣṇīḥ
suvīras te janitā manyata dyaur indrasya kartā svapastamo bhūt
ya īṃ jajāna svaryaṃ suvajram anapacyutaṃ sadaso na bhūma
ya eka ic cyāvayati pra bhūmā rājā kṛṣṭīnām puruhūta indraḥ
satyam enam anu viśve madanti rātiṃ devasya gṛṇato maghonaḥ
satrā somā abhavann asya viśve satrā madāso bṛhato madiṣṭhāḥ
satrābhavo vasupatir vasūnāṃ datre viśvā adhithā indra kṛṣṭīḥ
tvam adha prathamaṃ jāyamāno 'me viśvā adhithā indra kṛṣṭīḥ
tvam prati pravata āśayānam ahiṃ vajreṇa maghavan vi vṛścaḥ
satrāhaṇaṃ dādhṛṣiṃ tumram indram mahām apāraṃ vṛṣabhaṃ suvajram
hantā yo vṛtraṃ sanitota vājaṃ dātā maghāni maghavā surādhāḥ
ayaṃ vṛtaś cātayate samīcīr ya ājiṣu maghavā śṛṇva ekaḥ
ayaṃ vājam bharati yaṃ sanoty asya priyāsaḥ sakhye syāma
ayaṃ śṛṇve adha jayann uta ghnann ayam uta pra kṛṇute yudhā gāḥ
yadā satyaṃ kṛṇute manyum indro viśvaṃ dṛḷham bhayata ejad asmāt
sam indro gā ajayat saṃ hiraṇyā sam aśviyā maghavā yo ha pūrvīḥ
ebhir nṛbhir nṛtamo asya śākai rāyo vibhaktā sambharaś ca vasvaḥ
kiyat svid indro adhy eti mātuḥ kiyat pitur janitur yo jajāna
yo asya śuṣmam muhukair iyarti vāto na jūta stanayadbhir abhraiḥ
kṣiyantaṃ tvam akṣiyantaṃ kṛṇotīyarti reṇum maghavā samoham
vibhañjanur aśanimāṃ iva dyaur uta stotāram maghavā vasau dhāt
ayaṃ cakram iṣaṇat sūryasya ny etaśaṃ rīramat sasṛmāṇam
ā kṛṣṇa īṃ juhurāṇo jigharti tvaco budhne rajaso asya yonau
asiknyāṃ yajamāno na hotā
gavyanta indraṃ sakhyāya viprā aśvāyanto vṛṣaṇaṃ vājayantaḥ
janīyanto janidām akṣitotim ā cyāvayāmo 'vate na kośam
trātā no bodhi dadṛśāna āpir abhikhyātā marḍitā somyānām
sakhā pitā pitṛtamaḥ pitṝṇāṃ kartem u lokam uśate vayodhāḥ
sakhīyatām avitā bodhi sakhā gṛṇāna indra stuvate vayo dhāḥ
vayaṃ hy ā te cakṛmā sabādha ābhiḥ śamībhir mahayanta indra
stuta indro maghavā yad dha vṛtrā bhūrīṇy eko apratīni hanti
asya priyo jaritā yasya śarman nakir devā vārayante na martāḥ
evā na indro maghavā virapśī karat satyā carṣaṇīdhṛd anarvā
tvaṃ rājā januṣāṃ dhehy asme adhi śravo māhinaṃ yaj jaritre
nū ṣṭuta indra nū gṛṇāna iṣaṃ jaritre nadyo na pīpeḥ
akāri te harivo brahma navyaṃ dhiyā syāma rathyaḥ sadāsāḥ
ayam panthā anuvittaḥ purāṇo yato devā udajāyanta viśve
ataś cid ā janiṣīṣṭa pravṛddho mā mātaram amuyā pattave kaḥ
nāham ato nir ayā durgahaitat tiraścatā pārśvān nir gamāṇi
bahūni me akṛtā kartvāni yudhyai tvena saṃ tvena pṛcchai
parāyatīm mātaram anv acaṣṭa na nānu gāny anu nū gamāni
tvaṣṭur gṛhe apibat somam indraḥ śatadhanyaṃ camvoḥ sutasya
kiṃ sa ṛdhak kṛṇavad yaṃ sahasram māso jabhāra śaradaś ca pūrvīḥ
nahī nv asya pratimānam asty antar jāteṣūta ye janitvāḥ
avadyam iva manyamānā guhākar indram mātā vīryeṇā nyṛṣṭam
athod asthāt svayam atkaṃ vasāna ā rodasī apṛṇāj jāyamānaḥ
etā arṣanty alalābhavantīr ṛtāvarīr iva saṃkrośamānāḥ
etā vi pṛccha kim idam bhananti kam āpo adrim paridhiṃ rujanti
kim u ṣvid asmai nivido bhanantendrasyāvadyaṃ didhiṣanta āpaḥ
mamaitān putro mahatā vadhena vṛtraṃ jaghanvāṃ asṛjad vi sindhūn
mamac cana tvā yuvatiḥ parāsa mamac cana tvā kuṣavā jagāra
mamac cid āpaḥ śiśave mamṛḍyur mamac cid indraḥ sahasod atiṣṭhat
mamac cana te maghavan vyaṃso nivividhvāṃ apa hanū jaghāna
adhā nividdha uttaro babhūvāñ chiro dāsasya sam piṇag vadhena
gṛṣṭiḥ sasūva sthaviraṃ tavāgām anādhṛṣyaṃ vṛṣabhaṃ tumram indram
arīḷhaṃ vatsaṃ carathāya mātā svayaṃ gātuṃ tanva icchamānam
uta mātā mahiṣam anv avenad amī tvā jahati putra devāḥ
athābravīd vṛtram indro haniṣyan sakhe viṣṇo vitaraṃ vi kramasva
kas te mātaraṃ vidhavām acakrac chayuṃ kas tvām ajighāṃsac carantam
kas te devo adhi mārḍīka āsīd yat prākṣiṇāḥ pitaram pādagṛhya
avartyā śuna āntrāṇi pece na deveṣu vivide marḍitāram
apaśyaṃ jāyām amahīyamānām adhā me śyeno madhv ā jabhāra
evā tvām indra vajrinn atra viśve devāsaḥ suhavāsa ūmāḥ
mahām ubhe rodasī vṛddham ṛṣvaṃ nir ekam id vṛṇate vṛtrahatye
avāsṛjanta jivrayo na devā bhuvaḥ samrāḷ indra satyayoniḥ
ahann ahim pariśayānam arṇaḥ pra vartanīr arado viśvadhenāḥ
atṛpṇuvantaṃ viyatam abudhyam abudhyamānaṃ suṣupāṇam indra
sapta prati pravata āśayānam ahiṃ vajreṇa vi riṇā aparvan
akṣodayac chavasā kṣāma budhnaṃ vār ṇa vātas taviṣībhir indraḥ
dṛḷhāny aubhnād uśamāna ojo 'vābhinat kakubhaḥ parvatānām
abhi pra dadrur janayo na garbhaṃ rathā iva pra yayuḥ sākam adrayaḥ
atarpayo visṛta ubja ūrmīn tvaṃ vṛtāṃ ariṇā indra sindhūn
tvam mahīm avaniṃ viśvadhenāṃ turvītaye vayyāya kṣarantīm
aramayo namasaijad arṇaḥ sutaraṇāṃ akṛṇor indra sindhūn
prāgruvo nabhanvo na vakvā dhvasrā apinvad yuvatīr ṛtajñāḥ
dhanvāny ajrāṃ apṛṇak tṛṣāṇāṃ adhog indra staryo daṃsupatnīḥ
pūrvīr uṣasaḥ śaradaś ca gūrtā vṛtraṃ jaghanvāṃ asṛjad vi sindhūn
pariṣṭhitā atṛṇad badbadhānāḥ sīrā indraḥ sravitave pṛthivyā
vamrībhiḥ putram agruvo adānaṃ niveśanād dhariva ā jabhartha
vy andho akhyad ahim ādadāno nir bhūd ukhacchit sam aranta parva
pra te pūrvāṇi karaṇāni viprāvidvāṃ āha viduṣe karāṃsi
yathā-yathā vṛṣṇyāni svagūrtāpāṃsi rājan naryāviveṣīḥ
nū ṣṭuta indra nū gṛṇāna iṣaṃ jaritre nadyo na pīpeḥ
akāri te harivo brahma navyaṃ dhiyā syāma rathyaḥ sadāsāḥ
ā na indro dūrād ā na āsād abhiṣṭikṛd avase yāsad ugraḥ
ojiṣṭhebhir nṛpatir vajrabāhuḥ saṃge samatsu turvaṇiḥ pṛtanyūn
ā na indro haribhir yātv acchārvācīno 'vase rādhase ca
tiṣṭhāti vajrī maghavā virapśīmaṃ yajñam anu no vājasātau
imaṃ yajñaṃ tvam asmākam indra puro dadhat saniṣyasi kratuṃ naḥ
śvaghnīva vajrin sanaye dhanānāṃ tvayā vayam arya ājiṃ jayema
uśann u ṣu ṇaḥ sumanā upāke somasya nu suṣutasya svadhāvaḥ
pā indra pratibhṛtasya madhvaḥ sam andhasā mamadaḥ pṛṣṭhyena
vi yo rarapśa ṛṣibhir navebhir vṛkṣo na pakvaḥ sṛṇyo na jetā
maryo na yoṣām abhi manyamāno 'cchā vivakmi puruhūtam indram
girir na yaḥ svatavāṃ ṛṣva indraḥ sanād eva sahase jāta ugraḥ
ādartā vajraṃ sthaviraṃ na bhīma udneva kośaṃ vasunā nyṛṣṭam
na yasya vartā januṣā nv asti na rādhasa āmarītā maghasya
udvāvṛṣāṇas taviṣīva ugrāsmabhyaṃ daddhi puruhūta rāyaḥ
īkṣe rāyaḥ kṣayasya carṣaṇīnām uta vrajam apavartāsi gonām
śikṣānaraḥ samitheṣu prahāvān vasvo rāśim abhinetāsi bhūrim
kayā tac chṛṇve śacyā śaciṣṭho yayā kṛṇoti muhu kā cid ṛṣvaḥ
puru dāśuṣe vicayiṣṭho aṃho 'thā dadhāti draviṇaṃ jaritre
mā no mardhīr ā bharā daddhi tan naḥ pra dāśuṣe dātave bhūri yat te
navye deṣṇe śaste asmin ta ukthe pra bravāma vayam indra stuvantaḥ
nū ṣṭuta indra nū gṛṇāna iṣaṃ jaritre nadyo na pīpeḥ
akāri te harivo brahma navyaṃ dhiyā syāma rathyaḥ sadāsāḥ
ā yātv indro 'vasa upa na iha stutaḥ sadhamād astu śūraḥ
vāvṛdhānas taviṣīr yasya pūrvīr dyaur na kṣatram abhibhūti puṣyāt
tasyed iha stavatha vṛṣṇyāni tuvidyumnasya tuvirādhaso nṝn
yasya kratur vidathyo na samrāṭ sāhvān tarutro abhy asti kṛṣṭīḥ
ā yātv indro diva ā pṛthivyā makṣū samudrād uta vā purīṣāt
svarṇarād avase no marutvān parāvato vā sadanād ṛtasya
sthūrasya rāyo bṛhato ya īśe tam u ṣṭavāma vidatheṣv indram
yo vāyunā jayati gomatīṣu pra dhṛṣṇuyā nayati vasyo accha
upa yo namo namasi stabhāyann iyarti vācaṃ janayan yajadhyai
ṛñjasānaḥ puruvāra ukthair endraṃ kṛṇvīta sadaneṣu hotā
dhiṣā yadi dhiṣaṇyantaḥ saraṇyān sadanto adrim auśijasya gohe
ā duroṣāḥ pāstyasya hotā yo no mahān saṃvaraṇeṣu vahniḥ
satrā yad īm bhārvarasya vṛṣṇaḥ siṣakti śuṣma stuvate bharāya
guhā yad īm auśijasya gohe pra yad dhiye prāyase madāya
vi yad varāṃsi parvatasya vṛṇve payobhir jinve apāṃ javāṃsi
vidad gaurasya gavayasya gohe yadī vājāya sudhyo vahanti
bhadrā te hastā sukṛtota pāṇī prayantārā stuvate rādha indra
kā te niṣattiḥ kim u no mamatsi kiṃ nod-ud u harṣase dātavā u
evā vasva indraḥ satyaḥ samrāḍ ḍhantā vṛtraṃ varivaḥ pūrave kaḥ
puruṣṭuta kratvā naḥ śagdhi rāyo bhakṣīya te 'vaso daivyasya
nū ṣṭuta indra nū gṛṇāna iṣaṃ jaritre nadyo na pīpeḥ
akāri te harivo brahma navyaṃ dhiyā syāma rathyaḥ sadāsāḥ
yan na indro jujuṣe yac ca vaṣṭi tan no mahān karati śuṣmy ā cit
brahma stomam maghavā somam ukthā yo aśmānaṃ śavasā bibhrad eti
vṛṣā vṛṣandhiṃ caturaśrim asyann ugro bāhubhyāṃ nṛtamaḥ śacīvān
śriye paruṣṇīm uṣamāṇa ūrṇāṃ yasyāḥ parvāṇi sakhyāya vivye
yo devo devatamo jāyamāno maho vājebhir mahadbhiś ca śuṣmaiḥ
dadhāno vajram bāhvor uśantaṃ dyām amena rejayat pra bhūma
viśvā rodhāṃsi pravataś ca pūrvīr dyaur ṛṣvāj janiman rejata kṣāḥ
ā mātarā bharati śuṣmy ā gor nṛvat parijman nonuvanta vātāḥ
tā tū ta indra mahato mahāni viśveṣv it savaneṣu pravācyā
yac chūra dhṛṣṇo dhṛṣatā dadhṛṣvān ahiṃ vajreṇa śavasāviveṣīḥ
tā tū te satyā tuvinṛmṇa viśvā pra dhenavaḥ sisrate vṛṣṇa ūdhnaḥ
adhā ha tvad vṛṣamaṇo bhiyānāḥ pra sindhavo javasā cakramanta
atrāha te harivas tā u devīr avobhir indra stavanta svasāraḥ
yat sīm anu pra muco badbadhānā dīrghām anu prasitiṃ syandayadhyai
pipīḷe aṃśur madyo na sindhur ā tvā śamī śaśamānasya śaktiḥ
asmadryak chuśucānasya yamyā āśur na raśmiṃ tuvyojasaṃ goḥ
asme varṣiṣṭhā kṛṇuhi jyeṣṭhā nṛmṇāni satrā sahure sahāṃsi
asmabhyaṃ vṛtrā suhanāni randhi jahi vadhar vanuṣo martyasya
asmākam it su śṛṇuhi tvam indrāsmabhyaṃ citrāṃ upa māhi vājān
asmabhyaṃ viśvā iṣaṇaḥ purandhīr asmākaṃ su maghavan bodhi godāḥ
nū ṣṭuta indra nū gṛṇāna iṣaṃ jaritre nadyo na pīpeḥ
akāri te harivo brahma navyaṃ dhiyā syāma rathyaḥ sadāsāḥ
kathā mahām avṛdhat kasya hotur yajñaṃ juṣāṇo abhi somam ūdhaḥ
pibann uśāno juṣamāṇo andho vavakṣa ṛṣvaḥ śucate dhanāya
ko asya vīraḥ sadhamādam āpa sam ānaṃśa sumatibhiḥ ko asya
kad asya citraṃ cikite kad ūtī vṛdhe bhuvac chaśamānasya yajyoḥ
kathā śṛṇoti hūyamānam indraḥ kathā śṛṇvann avasām asya veda
kā asya pūrvīr upamātayo ha kathainam āhuḥ papuriṃ jaritre
kathā sabādhaḥ śaśamāno asya naśad abhi draviṇaṃ dīdhyānaḥ
devo bhuvan navedā ma ṛtānāṃ namo jagṛbhvāṃ abhi yaj jujoṣat
kathā kad asyā uṣaso vyuṣṭau devo martasya sakhyaṃ jujoṣa
kathā kad asya sakhyaṃ sakhibhyo ye asmin kāmaṃ suyujaṃ tatasre
kim ād amatraṃ sakhyaṃ sakhibhyaḥ kadā nu te bhrātram pra bravāma
śriye sudṛśo vapur asya sargāḥ svar ṇa citratamam iṣa ā goḥ
druhaṃ jighāṃsan dhvarasam anindrāṃ tetikte tigmā tujase anīkā
ṛṇā cid yatra ṛṇayā na ugro dūre ajñātā uṣaso babādhe
ṛtasya hi śurudhaḥ santi pūrvīr ṛtasya dhītir vṛjināni hanti
ṛtasya śloko badhirā tatarda karṇā budhānaḥ śucamāna āyoḥ
ṛtasya dṛḷhā dharuṇāni santi purūṇi candrā vapuṣe vapūṃṣi
ṛtena dīrgham iṣaṇanta pṛkṣa ṛtena gāva ṛtam ā viveśuḥ
ṛtaṃ yemāna ṛtam id vanoty ṛtasya śuṣmas turayā u gavyuḥ
ṛtāya pṛthvī bahule gabhīre ṛtāya dhenū parame duhāte
nū ṣṭuta indra nū gṛṇāna iṣaṃ jaritre nadyo na pīpeḥ
akāri te harivo brahma navyaṃ dhiyā syāma rathyaḥ sadāsāḥ
kā suṣṭutiḥ śavasaḥ sūnum indram arvācīnaṃ rādhasa ā vavartat
dadir hi vīro gṛṇate vasūni sa gopatir niṣṣidhāṃ no janāsaḥ
sa vṛtrahatye havyaḥ sa īḍyaḥ sa suṣṭuta indraḥ satyarādhāḥ
sa yāmann ā maghavā martyāya brahmaṇyate suṣvaye varivo dhāt
tam in naro vi hvayante samīke ririkvāṃsas tanvaḥ kṛṇvata trām
mitho yat tyāgam ubhayāso agman naras tokasya tanayasya sātau
kratūyanti kṣitayo yoga ugrāśuṣāṇāso mitho arṇasātau
saṃ yad viśo 'vavṛtranta yudhmā ād in nema indrayante abhīke
ād id dha nema indriyaṃ yajanta ād it paktiḥ puroḷāśaṃ riricyāt
ād it somo vi papṛcyād asuṣvīn ād ij jujoṣa vṛṣabhaṃ yajadhyai
kṛṇoty asmai varivo ya itthendrāya somam uśate sunoti
sadhrīcīnena manasāvivenan tam it sakhāyaṃ kṛṇute samatsu
ya indrāya sunavat somam adya pacāt paktīr uta bhṛjjāti dhānāḥ
prati manāyor ucathāni haryan tasmin dadhad vṛṣaṇaṃ śuṣmam indraḥ
yadā samaryaṃ vy aced ṛghāvā dīrghaṃ yad ājim abhy akhyad aryaḥ
acikradad vṛṣaṇam patny acchā duroṇa ā niśitaṃ somasudbhiḥ
bhūyasā vasnam acarat kanīyo 'vikrīto akāniṣam punar yan
sa bhūyasā kanīyo nārirecīd dīnā dakṣā vi duhanti pra vāṇam
ka imaṃ daśabhir mamendraṃ krīṇāti dhenubhiḥ
yadā vṛtrāṇi jaṅghanad athainam me punar dadat
nū ṣṭuta indra nū gṛṇāna iṣaṃ jaritre nadyo na pīpeḥ
akāri te harivo brahma navyaṃ dhiyā syāma rathyaḥ sadāsāḥ
ko adya naryo devakāma uśann indrasya sakhyaṃ jujoṣa
ko vā mahe 'vase pāryāya samiddhe agnau sutasoma īṭṭe
ko nānāma vacasā somyāya manāyur vā bhavati vasta usrāḥ
ka indrasya yujyaṃ kaḥ sakhitvaṃ ko bhrātraṃ vaṣṭi kavaye ka ūtī
ko devānām avo adyā vṛṇīte ka ādityāṃ aditiṃ jyotir īṭṭe
kasyāśvināv indro agniḥ sutasyāṃśoḥ pibanti manasāvivenam
tasmā agnir bhārataḥ śarma yaṃsaj jyok paśyāt sūryam uccarantam
ya indrāya sunavāmety āha nare naryāya nṛtamāya nṛṇām
na taṃ jinanti bahavo na dabhrā urv asmā aditiḥ śarma yaṃsat
priyaḥ sukṛt priya indre manāyuḥ priyaḥ suprāvīḥ priyo asya somī
suprāvyaḥ prāśuṣāḷ eṣa vīraḥ suṣveḥ paktiṃ kṛṇute kevalendraḥ
nāsuṣver āpir na sakhā na jāmir duṣprāvyo 'vahanted avācaḥ
na revatā paṇinā sakhyam indro 'sunvatā sutapāḥ saṃ gṛṇīte
āsya vedaḥ khidati hanti nagnaṃ vi suṣvaye paktaye kevalo bhūt
indram pare 'vare madhyamāsa indraṃ yānto 'vasitāsa indram
indraṃ kṣiyanta uta yudhyamānā indraṃ naro vājayanto havante
aham manur abhavaṃ sūryaś cāhaṃ kakṣīvāṃ ṛṣir asmi vipraḥ
ahaṃ kutsam ārjuneyaṃ ny ṛñje 'haṃ kavir uśanā paśyatā mā
aham bhūmim adadām āryāyāhaṃ vṛṣṭiṃ dāśuṣe martyāya
aham apo anayaṃ vāvaśānā mama devāso anu ketam āyan
aham puro mandasāno vy airaṃ nava sākaṃ navatīḥ śambarasya
śatatamaṃ veśyaṃ sarvatātā divodāsam atithigvaṃ yad āvam
pra su ṣa vibhyo maruto vir astu pra śyenaḥ śyenebhya āśupatvā
acakrayā yat svadhayā suparṇo havyam bharan manave devajuṣṭam
bharad yadi vir ato vevijānaḥ pathoruṇā manojavā asarji
tūyaṃ yayau madhunā somyenota śravo vivide śyeno atra
ṛjīpī śyeno dadamāno aṃśum parāvataḥ śakuno mandram madam
somam bharad dādṛhāṇo devāvān divo amuṣmād uttarād ādāya
ādāya śyeno abharat somaṃ sahasraṃ savāṃ ayutaṃ ca sākam
atrā purandhir ajahād arātīr made somasya mūrā amūraḥ
garbhe nu sann anv eṣām avedam ahaṃ devānāṃ janimāni viśvā
śatam mā pura āyasīr arakṣann adha śyeno javasā nir adīyam
na ghā sa mām apa joṣaṃ jabhārābhīm āsa tvakṣasā vīryeṇa
īrmā purandhir ajahād arātīr uta vātāṃ atarac chūśuvānaḥ
ava yac chyeno asvanīd adha dyor vi yad yadi vāta ūhuḥ purandhim
sṛjad yad asmā ava ha kṣipaj jyāṃ kṛśānur astā manasā bhuraṇyan
ṛjipya īm indrāvato na bhujyuṃ śyeno jabhāra bṛhato adhi ṣṇoḥ
antaḥ patat patatry asya parṇam adha yāmani prasitasya tad veḥ
adha śvetaṃ kalaśaṃ gobhir aktam āpipyānam maghavā śukram andhaḥ
adhvaryubhiḥ prayatam madhvo agram indro madāya prati dhat pibadhyai śūro madāya prati dhat pibadhyai
tvā yujā tava tat soma sakhya indro apo manave sasrutas kaḥ
ahann ahim ariṇāt sapta sindhūn apāvṛṇod apihiteva khāni
tvā yujā ni khidat sūryasyendraś cakraṃ sahasā sadya indo
adhi ṣṇunā bṛhatā vartamānam maho druho apa viśvāyu dhāyi
ahann indro adahad agnir indo purā dasyūn madhyandinād abhīke
durge duroṇe kratvā na yātām purū sahasrā śarvā ni barhīt
viśvasmāt sīm adhamāṃ indra dasyūn viśo dāsīr akṛṇor apraśastāḥ
abādhethām amṛṇataṃ ni śatrūn avindethām apacitiṃ vadhatraiḥ
evā satyam maghavānā yuvaṃ tad indraś ca somorvam aśvyaṃ goḥ
ādardṛtam apihitāny aśnā riricathuḥ kṣāś cit tatṛdānā
ā na stuta upa vājebhir ūtī indra yāhi haribhir mandasānaḥ
tiraś cid aryaḥ savanā purūṇy āṅgūṣebhir gṛṇānaḥ satyarādhāḥ
ā hi ṣmā yāti naryaś cikitvān hūyamānaḥ sotṛbhir upa yajñam
svaśvo yo abhīrur manyamānaḥ suṣvāṇebhir madati saṃ ha vīraiḥ
śrāvayed asya karṇā vājayadhyai juṣṭām anu pra diśam mandayadhyai
udvāvṛṣāṇo rādhase tuviṣmān karan na indraḥ sutīrthābhayaṃ ca
acchā yo gantā nādhamānam ūtī itthā vipraṃ havamānaṃ gṛṇantam
upa tmani dadhāno dhury āśūn sahasrāṇi śatāni vajrabāhuḥ
tvotāso maghavann indra viprā vayaṃ te syāma sūrayo gṛṇantaḥ
bhejānāso bṛhaddivasya rāya ākāyyasya dāvane purukṣoḥ
nakir indra tvad uttaro na jyāyāṃ asti vṛtrahan
nakir evā yathā tvam
satrā te anu kṛṣṭayo viśvā cakreva vāvṛtuḥ
satrā mahāṃ asi śrutaḥ
viśve caned anā tvā devāsa indra yuyudhuḥ
yad ahā naktam ātiraḥ
yatrota bādhitebhyaś cakraṃ kutsāya yudhyate
muṣāya indra sūryam
yatra devāṃ ṛghāyato viśvāṃ ayudhya eka it
tvam indra vanūṃr ahan
yatrota martyāya kam ariṇā indra sūryam
prāvaḥ śacībhir etaśam
kim ād utāsi vṛtrahan maghavan manyumattamaḥ
atrāha dānum ātiraḥ
etad ghed uta vīryam indra cakartha pauṃsyam
striyaṃ yad durhaṇāyuvaṃ vadhīr duhitaraṃ divaḥ
divaś cid ghā duhitaram mahān mahīyamānām
uṣāsam indra sam piṇak
apoṣā anasaḥ sarat sampiṣṭād aha bibhyuṣī
ni yat sīṃ śiśnathad vṛṣā
etad asyā anaḥ śaye susampiṣṭaṃ vipāśy ā
sasāra sīm parāvataḥ
uta sindhuṃ vibālyaṃ vitasthānām adhi kṣami
pari ṣṭhā indra māyayā
uta śuṣṇasya dhṛṣṇuyā pra mṛkṣo abhi vedanam
puro yad asya sampiṇak
uta dāsaṃ kaulitaram bṛhataḥ parvatād adhi
avāhann indra śambaram
uta dāsasya varcinaḥ sahasrāṇi śatāvadhīḥ
adhi pañca pradhīṃr iva
uta tyam putram agruvaḥ parāvṛktaṃ śatakratuḥ
uktheṣv indra ābhajat
uta tyā turvaśāyadū asnātārā śacīpatiḥ
indro vidvāṃ apārayat
uta tyā sadya āryā sarayor indra pārataḥ
arṇācitrarathāvadhīḥ
anu dvā jahitā nayo 'ndhaṃ śroṇaṃ ca vṛtrahan
na tat te sumnam aṣṭave
śatam aśmanmayīnām purām indro vy āsyat
divodāsāya dāśuṣe
asvāpayad dabhītaye sahasrā triṃśataṃ hathaiḥ
dāsānām indro māyayā
sa ghed utāsi vṛtrahan samāna indra gopatiḥ
yas tā viśvāni cicyuṣe
uta nūnaṃ yad indriyaṃ kariṣyā indra pauṃsyam
adyā nakiṣ ṭad ā minat
vāmaṃ-vāmaṃ ta ādure devo dadātv aryamā
vāmam pūṣā vāmam bhago vāmaṃ devaḥ karūḷatī
kayā naś citra ā bhuvad ūtī sadāvṛdhaḥ sakhā
kayā śaciṣṭhayā vṛtā
kas tvā satyo madānām maṃhiṣṭho matsad andhasaḥ
dṛḷhā cid āruje vasu
abhī ṣu ṇaḥ sakhīnām avitā jaritṝṇām
śatam bhavāsy ūtibhiḥ
abhī na ā vavṛtsva cakraṃ na vṛttam arvataḥ
niyudbhiś carṣaṇīnām
pravatā hi kratūnām ā hā padeva gacchasi
abhakṣi sūrye sacā
saṃ yat ta indra manyavaḥ saṃ cakrāṇi dadhanvire
adha tve adha sūrye
uta smā hi tvām āhur in maghavānaṃ śacīpate
dātāram avidīdhayum
uta smā sadya it pari śaśamānāya sunvate
purū cin maṃhase vasu
nahi ṣmā te śataṃ cana rādho varanta āmuraḥ
na cyautnāni kariṣyataḥ
asmāṃ avantu te śatam asmān sahasram ūtayaḥ
asmān viśvā abhiṣṭayaḥ
asmāṃ ihā vṛṇīṣva sakhyāya svastaye
maho rāye divitmate
asmāṃ aviḍḍhi viśvahendra rāyā parīṇasā
asmān viśvābhir ūtibhiḥ
asmabhyaṃ tāṃ apā vṛdhi vrajāṃ asteva gomataḥ
navābhir indrotibhiḥ
asmākaṃ dhṛṣṇuyā ratho dyumāṃ indrānapacyutaḥ
gavyur aśvayur īyate
asmākam uttamaṃ kṛdhi śravo deveṣu sūrya
varṣiṣṭhaṃ dyām ivopari
ā tū na indra vṛtrahann asmākam ardham ā gahi
mahān mahībhir ūtibhiḥ
bhṛmiś cid ghāsi tūtujir ā citra citriṇīṣv ā
citraṃ kṛṇoṣy ūtaye
dabhrebhiś cic chaśīyāṃsaṃ haṃsi vrādhantam ojasā
sakhibhir ye tve sacā
vayam indra tve sacā vayaṃ tvābhi nonumaḥ
asmāṃ-asmāṃ id ud ava
sa naś citrābhir adrivo 'navadyābhir ūtibhiḥ
anādhṛṣṭābhir ā gahi
bhūyāmo ṣu tvāvataḥ sakhāya indra gomataḥ
yujo vājāya ghṛṣvaye
tvaṃ hy eka īśiṣa indra vājasya gomataḥ
sa no yandhi mahīm iṣam
na tvā varante anyathā yad ditsasi stuto magham
stotṛbhya indra girvaṇaḥ
abhi tvā gotamā girānūṣata pra dāvane
indra vājāya ghṛṣvaye
pra te vocāma vīryā yā mandasāna ārujaḥ
puro dāsīr abhītya
tā te gṛṇanti vedhaso yāni cakartha pauṃsyā
suteṣv indra girvaṇaḥ
avīvṛdhanta gotamā indra tve stomavāhasaḥ
aiṣu dhā vīravad yaśaḥ
yac cid dhi śaśvatām asīndra sādhāraṇas tvam
taṃ tvā vayaṃ havāmahe
arvācīno vaso bhavāsme su matsvāndhasaḥ
somānām indra somapāḥ
asmākaṃ tvā matīnām ā stoma indra yacchatu
arvāg ā vartayā harī
puroḷāśaṃ ca no ghaso joṣayāse giraś ca naḥ
vadhūyur iva yoṣaṇām
sahasraṃ vyatīnāṃ yuktānām indram īmahe
śataṃ somasya khāryaḥ
sahasrā te śatā vayaṃ gavām ā cyāvayāmasi
asmatrā rādha etu te
daśa te kalaśānāṃ hiraṇyānām adhīmahi
bhūridā asi vṛtrahan
bhūridā bhūri dehi no mā dabhram bhūry ā bhara
bhūri ghed indra ditsasi
bhūridā hy asi śrutaḥ purutrā śūra vṛtrahan
ā no bhajasva rādhasi
pra te babhrū vicakṣaṇa śaṃsāmi goṣaṇo napāt
mābhyāṃ gā anu śiśrathaḥ
kanīnakeva vidradhe nave drupade arbhake
babhrū yāmeṣu śobhete
aram ma usrayāmṇe 'ram anusrayāmṇe
babhrū yāmeṣv asridhā
pra ṛbhubhyo dūtam iva vācam iṣya upastire śvaitarīṃ dhenum īḷe
ye vātajūtās taraṇibhir evaiḥ pari dyāṃ sadyo apaso babhūvuḥ
yadāram akrann ṛbhavaḥ pitṛbhyām pariviṣṭī veṣaṇā daṃsanābhiḥ
ād id devānām upa sakhyam āyan dhīrāsaḥ puṣṭim avahan manāyai
punar ye cakruḥ pitarā yuvānā sanā yūpeva jaraṇā śayānā
te vājo vibhvāṃ ṛbhur indravanto madhupsaraso no 'vantu yajñam
yat saṃvatsam ṛbhavo gām arakṣan yat saṃvatsam ṛbhavo mā apiṃśan
yat saṃvatsam abharan bhāso asyās tābhiḥ śamībhir amṛtatvam āśuḥ
jyeṣṭha āha camasā dvā kareti kanīyān trīn kṛṇavāmety āha
kaniṣṭha āha caturas kareti tvaṣṭa ṛbhavas tat panayad vaco vaḥ
satyam ūcur nara evā hi cakrur anu svadhām ṛbhavo jagmur etām
vibhrājamānāṃś camasāṃ ahevāvenat tvaṣṭā caturo dadṛśvān
dvādaśa dyūn yad agohyasyātithye raṇann ṛbhavaḥ sasantaḥ
sukṣetrākṛṇvann anayanta sindhūn dhanvātiṣṭhann oṣadhīr nimnam āpaḥ
rathaṃ ye cakruḥ suvṛtaṃ nareṣṭhāṃ ye dhenuṃ viśvajuvaṃ viśvarūpām
ta ā takṣantv ṛbhavo rayiṃ naḥ svavasaḥ svapasaḥ suhastāḥ
apo hy eṣām ajuṣanta devā abhi kratvā manasā dīdhyānāḥ
vājo devānām abhavat sukarmendrasya ṛbhukṣā varuṇasya vibhvā
ye harī medhayokthā madanta indrāya cakruḥ suyujā ye aśvā
te rāyas poṣaṃ draviṇāny asme dhatta ṛbhavaḥ kṣemayanto na mitram
idāhnaḥ pītim uta vo madaṃ dhur na ṛte śrāntasya sakhyāya devāḥ
te nūnam asme ṛbhavo vasūni tṛtīye asmin savane dadhāta
ṛbhur vibhvā vāja indro no acchemaṃ yajñaṃ ratnadheyopa yāta
idā hi vo dhiṣaṇā devy ahnām adhāt pītiṃ sam madā agmatā vaḥ
vidānāso janmano vājaratnā uta ṛtubhir ṛbhavo mādayadhvam
saṃ vo madā agmata sam purandhiḥ suvīrām asme rayim erayadhvam
ayaṃ vo yajña ṛbhavo 'kāri yam ā manuṣvat pradivo dadhidhve
pra vo 'cchā jujuṣāṇāso asthur abhūta viśve agriyota vājāḥ
abhūd u vo vidhate ratnadheyam idā naro dāśuṣe martyāya
pibata vājā ṛbhavo dade vo mahi tṛtīyaṃ savanam madāya
ā vājā yātopa na ṛbhukṣā maho naro draviṇaso gṛṇānāḥ
ā vaḥ pītayo 'bhipitve ahnām imā astaṃ navasva iva gman
ā napātaḥ śavaso yātanopemaṃ yajñaṃ namasā hūyamānāḥ
sajoṣasaḥ sūrayo yasya ca stha madhvaḥ pāta ratnadhā indravantaḥ
sajoṣā indra varuṇena somaṃ sajoṣāḥ pāhi girvaṇo marudbhiḥ
agrepābhir ṛtupābhiḥ sajoṣā gnāspatnībhī ratnadhābhiḥ sajoṣāḥ
sajoṣasa ādityair mādayadhvaṃ sajoṣasa ṛbhavaḥ parvatebhiḥ
sajoṣaso daivyenā savitrā sajoṣasaḥ sindhubhī ratnadhebhiḥ
ye aśvinā ye pitarā ya ūtī dhenuṃ tatakṣur ṛbhavo ye aśvā
ye aṃsatrā ya ṛdhag rodasī ye vibhvo naraḥ svapatyāni cakruḥ
ye gomantaṃ vājavantaṃ suvīraṃ rayiṃ dhattha vasumantam purukṣum
te agrepā ṛbhavo mandasānā asme dhatta ye ca rātiṃ gṛṇanti
nāpābhūta na vo 'tītṛṣāmāniḥśastā ṛbhavo yajñe asmin
sam indreṇa madatha sam marudbhiḥ saṃ rājabhī ratnadheyāya devāḥ
ihopa yāta śavaso napātaḥ saudhanvanā ṛbhavo māpa bhūta
asmin hi vaḥ savane ratnadheyaṃ gamantv indram anu vo madāsaḥ
āgann ṛbhūṇām iha ratnadheyam abhūt somasya suṣutasya pītiḥ
sukṛtyayā yat svapasyayā caṃ ekaṃ vicakra camasaṃ caturdhā
vy akṛṇota camasaṃ caturdhā sakhe vi śikṣety abravīta
athaita vājā amṛtasya panthāṃ gaṇaṃ devānām ṛbhavaḥ suhastāḥ
kimmayaḥ svic camasa eṣa āsa yaṃ kāvyena caturo vicakra
athā sunudhvaṃ savanam madāya pāta ṛbhavo madhunaḥ somyasya
śacyākarta pitarā yuvānā śacyākarta camasaṃ devapānam
śacyā harī dhanutarāv ataṣṭendravāhāv ṛbhavo vājaratnāḥ
yo vaḥ sunoty abhipitve ahnāṃ tīvraṃ vājāsaḥ savanam madāya
tasmai rayim ṛbhavaḥ sarvavīram ā takṣata vṛṣaṇo mandasānāḥ
prātaḥ sutam apibo haryaśva mādhyandinaṃ savanaṃ kevalaṃ te
sam ṛbhubhiḥ pibasva ratnadhebhiḥ sakhīṃr yāṃ indra cakṛṣe sukṛtyā
ye devāso abhavatā sukṛtyā śyenā ived adhi divi niṣeda
te ratnaṃ dhāta śavaso napātaḥ saudhanvanā abhavatāmṛtāsaḥ
yat tṛtīyaṃ savanaṃ ratnadheyam akṛṇudhvaṃ svapasyā suhastāḥ
tad ṛbhavaḥ pariṣiktaṃ va etat sam madebhir indriyebhiḥ pibadhvam
anaśvo jāto anabhīśur ukthyo rathas tricakraḥ pari vartate rajaḥ
mahat tad vo devyasya pravācanaṃ dyām ṛbhavaḥ pṛthivīṃ yac ca puṣyatha
rathaṃ ye cakruḥ suvṛtaṃ sucetaso 'vihvarantam manasas pari dhyayā
tāṃ ū nv asya savanasya pītaya ā vo vājā ṛbhavo vedayāmasi
tad vo vājā ṛbhavaḥ supravācanaṃ deveṣu vibhvo abhavan mahitvanam
jivrī yat santā pitarā sanājurā punar yuvānā carathāya takṣatha
ekaṃ vi cakra camasaṃ caturvayaṃ niś carmaṇo gām ariṇīta dhītibhiḥ
athā deveṣv amṛtatvam ānaśa śruṣṭī vājā ṛbhavas tad va ukthyam
ṛbhuto rayiḥ prathamaśravastamo vājaśrutāso yam ajījanan naraḥ
vibhvataṣṭo vidatheṣu pravācyo yaṃ devāso 'vathā sa vicarṣaṇiḥ
sa vājy arvā sa ṛṣir vacasyayā sa śūro astā pṛtanāsu duṣṭaraḥ
sa rāyas poṣaṃ sa suvīryaṃ dadhe yaṃ vājo vibhvāṃ ṛbhavo yam āviṣuḥ
śreṣṭhaṃ vaḥ peśo adhi dhāyi darśataṃ stomo vājā ṛbhavas taṃ jujuṣṭana
dhīrāso hi ṣṭhā kavayo vipaścitas tān va enā brahmaṇā vedayāmasi
yūyam asmabhyaṃ dhiṣaṇābhyas pari vidvāṃso viśvā naryāṇi bhojanā
dyumantaṃ vājaṃ vṛṣaśuṣmam uttamam ā no rayim ṛbhavas takṣatā vayaḥ
iha prajām iha rayiṃ rarāṇā iha śravo vīravat takṣatā naḥ
yena vayaṃ citayemāty anyān taṃ vājaṃ citram ṛbhavo dadā naḥ
upa no vājā adhvaram ṛbhukṣā devā yāta pathibhir devayānaiḥ
yathā yajñam manuṣo vikṣv āsu dadhidhve raṇvāḥ sudineṣv ahnām
te vo hṛde manase santu yajñā juṣṭāso adya ghṛtanirṇijo guḥ
pra vaḥ sutāso harayanta pūrṇāḥ kratve dakṣāya harṣayanta pītāḥ
tryudāyaṃ devahitaṃ yathā va stomo vājā ṛbhukṣaṇo dade vaḥ
juhve manuṣvad uparāsu vikṣu yuṣme sacā bṛhaddiveṣu somam
pīvoaśvāḥ śucadrathā hi bhūtāyaḥśiprā vājinaḥ suniṣkāḥ
indrasya sūno śavaso napāto 'nu vaś cety agriyam madāya
ṛbhum ṛbhukṣaṇo rayiṃ vāje vājintamaṃ yujam
indrasvantaṃ havāmahe sadāsātamam aśvinam
sed ṛbhavo yam avatha yūyam indraś ca martyam
sa dhībhir astu sanitā medhasātā so arvatā
vi no vājā ṛbhukṣaṇaḥ pathaś citana yaṣṭave
asmabhyaṃ sūraya stutā viśvā āśās tarīṣaṇi
taṃ no vājā ṛbhukṣaṇa indra nāsatyā rayim
sam aśvaṃ carṣaṇibhya ā puru śasta maghattaye
uto hi vāṃ dātrā santi pūrvā yā pūrubhyas trasadasyur nitośe
kṣetrāsāṃ dadathur urvarāsāṃ ghanaṃ dasyubhyo abhibhūtim ugram
uta vājinam puruniṣṣidhvānaṃ dadhikrām u dadathur viśvakṛṣṭim
ṛjipyaṃ śyenam pruṣitapsum āśuṃ carkṛtyam aryo nṛpatiṃ na śūram
yaṃ sīm anu pravateva dravantaṃ viśvaḥ pūrur madati harṣamāṇaḥ
paḍbhir gṛdhyantam medhayuṃ na śūraṃ rathaturaṃ vātam iva dhrajantam
yaḥ smārundhāno gadhyā samatsu sanutaraś carati goṣu gacchan
āvirṛjīko vidathā nicikyat tiro aratim pary āpa āyoḥ
uta smainaṃ vastramathiṃ na tāyum anu krośanti kṣitayo bhareṣu
nīcāyamānaṃ jasuriṃ na śyenaṃ śravaś cācchā paśumac ca yūtham
uta smāsu prathamaḥ sariṣyan ni veveti śreṇibhī rathānām
srajaṃ kṛṇvāno janyo na śubhvā reṇuṃ rerihat kiraṇaṃ dadaśvān
uta sya vājī sahurir ṛtāvā śuśrūṣamāṇas tanvā samarye
turaṃ yatīṣu turayann ṛjipyo 'dhi bhruvoḥ kirate reṇum ṛñjan
uta smāsya tanyator iva dyor ṛghāyato abhiyujo bhayante
yadā sahasram abhi ṣīm ayodhīd durvartuḥ smā bhavati bhīma ṛñjan
uta smāsya panayanti janā jūtiṃ kṛṣṭipro abhibhūtim āśoḥ
utainam āhuḥ samithe viyantaḥ parā dadhikrā asarat sahasraiḥ
ā dadhikrāḥ śavasā pañca kṛṣṭīḥ sūrya iva jyotiṣāpas tatāna
sahasrasāḥ śatasā vājy arvā pṛṇaktu madhvā sam imā vacāṃsi
āśuṃ dadhikrāṃ tam u nu ṣṭavāma divas pṛthivyā uta carkirāma
ucchantīr mām uṣasaḥ sūdayantv ati viśvāni duritāni parṣan
mahaś carkarmy arvataḥ kratuprā dadhikrāvṇaḥ puruvārasya vṛṣṇaḥ
yam pūrubhyo dīdivāṃsaṃ nāgniṃ dadathur mitrāvaruṇā taturim
yo aśvasya dadhikrāvṇo akārīt samiddhe agnā uṣaso vyuṣṭau
anāgasaṃ tam aditiḥ kṛṇotu sa mitreṇa varuṇenā sajoṣāḥ
dadhikrāvṇa iṣa ūrjo maho yad amanmahi marutāṃ nāma bhadram
svastaye varuṇam mitram agniṃ havāmaha indraṃ vajrabāhum
indram ived ubhaye vi hvayanta udīrāṇā yajñam upaprayantaḥ
dadhikrām u sūdanam martyāya dadathur mitrāvaruṇā no aśvam
dadhikrāvṇo akāriṣaṃ jiṣṇor aśvasya vājinaḥ
surabhi no mukhā karat pra ṇa āyūṃṣi tāriṣat
dadhikrāvṇa id u nu carkirāma viśvā in mām uṣasaḥ sūdayantu
apām agner uṣasaḥ sūryasya bṛhaspater āṅgirasasya jiṣṇoḥ
satvā bhariṣo gaviṣo duvanyasac chravasyād iṣa uṣasas turaṇyasat
satyo dravo dravaraḥ pataṅgaro dadhikrāveṣam ūrjaṃ svar janat
uta smāsya dravatas turaṇyataḥ parṇaṃ na ver anu vāti pragardhinaḥ
śyenasyeva dhrajato aṅkasam pari dadhikrāvṇaḥ sahorjā taritrataḥ
uta sya vājī kṣipaṇiṃ turaṇyati grīvāyām baddho apikakṣa āsani
kratuṃ dadhikrā anu saṃtavītvat pathām aṅkāṃsy anv āpanīphaṇat
haṃsaḥ śuciṣad vasur antarikṣasad dhotā vediṣad atithir duroṇasat
nṛṣad varasad ṛtasad vyomasad abjā gojā ṛtajā adrijā ṛtam
indrā ko vāṃ varuṇā sumnam āpa stomo haviṣmāṃ amṛto na hotā
yo vāṃ hṛdi kratumāṃ asmad uktaḥ pasparśad indrāvaruṇā namasvān
indrā ha yo varuṇā cakra āpī devau martaḥ sakhyāya prayasvān
sa hanti vṛtrā samitheṣu śatrūn avobhir vā mahadbhiḥ sa pra śṛṇve
indrā ha ratnaṃ varuṇā dheṣṭhetthā nṛbhyaḥ śaśamānebhyas tā
yadī sakhāyā sakhyāya somaiḥ sutebhiḥ suprayasā mādayaite
indrā yuvaṃ varuṇā didyum asminn ojiṣṭham ugrā ni vadhiṣṭaṃ vajram
yo no durevo vṛkatir dabhītis tasmin mimāthām abhibhūty ojaḥ
indrā yuvaṃ varuṇā bhūtam asyā dhiyaḥ pretārā vṛṣabheva dhenoḥ
sā no duhīyad yavaseva gatvī sahasradhārā payasā mahī gauḥ
toke hite tanaya urvarāsu sūro dṛśīke vṛṣaṇaś ca pauṃsye
indrā no atra varuṇā syātām avobhir dasmā paritakmyāyām
yuvām id dhy avase pūrvyāya pari prabhūtī gaviṣaḥ svāpī
vṛṇīmahe sakhyāya priyāya śūrā maṃhiṣṭhā pitareva śambhū
tā vāṃ dhiyo 'vase vājayantīr ājiṃ na jagmur yuvayūḥ sudānū
śriye na gāva upa somam asthur indraṃ giro varuṇam me manīṣāḥ
imā indraṃ varuṇam me manīṣā agmann upa draviṇam icchamānāḥ
upem asthur joṣṭāra iva vasvo raghvīr iva śravaso bhikṣamāṇāḥ
aśvyasya tmanā rathyasya puṣṭer nityasya rāyaḥ patayaḥ syāma
tā cakrāṇā ūtibhir navyasībhir asmatrā rāyo niyutaḥ sacantām
ā no bṛhantā bṛhatībhir ūtī indra yātaṃ varuṇa vājasātau
yad didyavaḥ pṛtanāsu prakrīḷān tasya vāṃ syāma sanitāra ājeḥ
mama dvitā rāṣṭraṃ kṣatriyasya viśvāyor viśve amṛtā yathā naḥ
kratuṃ sacante varuṇasya devā rājāmi kṛṣṭer upamasya vavreḥ
ahaṃ rājā varuṇo mahyaṃ tāny asuryāṇi prathamā dhārayanta
kratuṃ sacante varuṇasya devā rājāmi kṛṣṭer upamasya vavreḥ
aham indro varuṇas te mahitvorvī gabhīre rajasī sumeke
tvaṣṭeva viśvā bhuvanāni vidvān sam airayaṃ rodasī dhārayaṃ ca
aham apo apinvam ukṣamāṇā dhārayaṃ divaṃ sadana ṛtasya
ṛtena putro aditer ṛtāvota tridhātu prathayad vi bhūma
māṃ naraḥ svaśvā vājayanto māṃ vṛtāḥ samaraṇe havante
kṛṇomy ājim maghavāham indra iyarmi reṇum abhibhūtyojāḥ
ahaṃ tā viśvā cakaraṃ nakir mā daivyaṃ saho varate apratītam
yan mā somāso mamadan yad ukthobhe bhayete rajasī apāre
viduṣ ṭe viśvā bhuvanāni tasya tā pra bravīṣi varuṇāya vedhaḥ
tvaṃ vṛtrāṇi śṛṇviṣe jaghanvān tvaṃ vṛtāṃ ariṇā indra sindhūn
asmākam atra pitaras ta āsan sapta ṛṣayo daurgahe badhyamāne
ta āyajanta trasadasyum asyā indraṃ na vṛtraturam ardhadevam
purukutsānī hi vām adāśad dhavyebhir indrāvaruṇā namobhiḥ
athā rājānaṃ trasadasyum asyā vṛtrahaṇaṃ dadathur ardhadevam
rāyā vayaṃ sasavāṃso madema havyena devā yavasena gāvaḥ
tāṃ dhenum indrāvaruṇā yuvaṃ no viśvāhā dhattam anapasphurantīm
ka u śravat katamo yajñiyānāṃ vandāru devaḥ katamo juṣāte
kasyemāṃ devīm amṛteṣu preṣṭhāṃ hṛdi śreṣāma suṣṭutiṃ suhavyām
ko mṛḷāti katama āgamiṣṭho devānām u katamaḥ śambhaviṣṭhaḥ
rathaṃ kam āhur dravadaśvam āśuṃ yaṃ sūryasya duhitāvṛṇīta
makṣū hi ṣmā gacchatha īvato dyūn indro na śaktim paritakmyāyām
diva ājātā divyā suparṇā kayā śacīnām bhavathaḥ śaciṣṭhā
kā vām bhūd upamātiḥ kayā na āśvinā gamatho hūyamānā
ko vām mahaś cit tyajaso abhīka uruṣyatam mādhvī dasrā na ūtī
uru vāṃ rathaḥ pari nakṣati dyām ā yat samudrād abhi vartate vām
madhvā mādhvī madhu vām pruṣāyan yat sīṃ vām pṛkṣo bhurajanta pakvāḥ
sindhur ha vāṃ rasayā siñcad aśvān ghṛṇā vayo 'ruṣāsaḥ pari gman
tad ū ṣu vām ajiraṃ ceti yānaṃ yena patī bhavathaḥ sūryāyāḥ
iheha yad vāṃ samanā papṛkṣe seyam asme sumatir vājaratnā
uruṣyataṃ jaritāraṃ yuvaṃ ha śritaḥ kāmo nāsatyā yuvadrik
taṃ vāṃ rathaṃ vayam adyā huvema pṛthujrayam aśvinā saṃgatiṃ goḥ
yaḥ sūryāṃ vahati vandhurāyur girvāhasam purutamaṃ vasūyum
yuvaṃ śriyam aśvinā devatā tāṃ divo napātā vanathaḥ śacībhiḥ
yuvor vapur abhi pṛkṣaḥ sacante vahanti yat kakuhāso rathe vām
ko vām adyā karate rātahavya ūtaye vā sutapeyāya vārkaiḥ
ṛtasya vā vanuṣe pūrvyāya namo yemāno aśvinā vavartat
hiraṇyayena purubhū rathenemaṃ yajñaṃ nāsatyopa yātam
pibātha in madhunaḥ somyasya dadhatho ratnaṃ vidhate janāya
ā no yātaṃ divo acchā pṛthivyā hiraṇyayena suvṛtā rathena
mā vām anye ni yaman devayantaḥ saṃ yad dade nābhiḥ pūrvyā vām
nū no rayim puruvīram bṛhantaṃ dasrā mimāthām ubhayeṣv asme
naro yad vām aśvinā stomam āvan sadhastutim ājamīḷhāso agman
iheha yad vāṃ samanā papṛkṣe seyam asme sumatir vājaratnā
uruṣyataṃ jaritāraṃ yuvaṃ ha śritaḥ kāmo nāsatyā yuvadrik
eṣa sya bhānur ud iyarti yujyate rathaḥ parijmā divo asya sānavi
pṛkṣāso asmin mithunā adhi trayo dṛtis turīyo madhuno vi rapśate
ud vām pṛkṣāso madhumanta īrate rathā aśvāsa uṣaso vyuṣṭiṣu
aporṇuvantas tama ā parīvṛtaṃ svar ṇa śukraṃ tanvanta ā rajaḥ
madhvaḥ pibatam madhupebhir āsabhir uta priyam madhune yuñjāthāṃ ratham
ā vartanim madhunā jinvathas patho dṛtiṃ vahethe madhumantam aśvinā
haṃsāso ye vām madhumanto asridho hiraṇyaparṇā uhuva uṣarbudhaḥ
udapruto mandino mandinispṛśo madhvo na makṣaḥ savanāni gacchathaḥ
svadhvarāso madhumanto agnaya usrā jarante prati vastor aśvinā
yan niktahastas taraṇir vicakṣaṇaḥ somaṃ suṣāva madhumantam adribhiḥ
ākenipāso ahabhir davidhvataḥ svar ṇa śukraṃ tanvanta ā rajaḥ
sūraś cid aśvān yuyujāna īyate viśvāṃ anu svadhayā cetathas pathaḥ
pra vām avocam aśvinā dhiyandhā rathaḥ svaśvo ajaro yo asti
yena sadyaḥ pari rajāṃsi yātho haviṣmantaṃ taraṇim bhojam accha
agram pibā madhūnāṃ sutaṃ vāyo diviṣṭiṣu
tvaṃ hi pūrvapā asi
śatenā no abhiṣṭibhir niyutvāṃ indrasārathiḥ
vāyo sutasya tṛmpatam
ā vāṃ sahasraṃ haraya indravāyū abhi prayaḥ
vahantu somapītaye
rathaṃ hiraṇyavandhuram indravāyū svadhvaram
ā hi sthātho divispṛśam
rathena pṛthupājasā dāśvāṃsam upa gacchatam
indravāyū ihā gatam
indravāyū ayaṃ sutas taṃ devebhiḥ sajoṣasā
pibataṃ dāśuṣo gṛhe
iha prayāṇam astu vām indravāyū vimocanam
iha vāṃ somapītaye
vāyo śukro ayāmi te madhvo agraṃ diviṣṭiṣu
ā yāhi somapītaye spārho deva niyutvatā
indraś ca vāyav eṣāṃ somānām pītim arhathaḥ
yuvāṃ hi yantīndavo nimnam āpo na sadhryak
vāyav indraś ca śuṣmiṇā sarathaṃ śavasas patī
niyutvantā na ūtaya ā yātaṃ somapītaye
yā vāṃ santi puruspṛho niyuto dāśuṣe narā
asme tā yajñavāhasendravāyū ni yacchatam
vihi hotrā avītā vipo na rāyo aryaḥ
vāyav ā candreṇa rathena yāhi sutasya pītaye
niryuvāṇo aśastīr niyutvāṃ indrasārathiḥ
vāyav ā candreṇa rathena yāhi sutasya pītaye
anu kṛṣṇe vasudhitī yemāte viśvapeśasā
vāyav ā candreṇa rathena yāhi sutasya pītaye
vahantu tvā manoyujo yuktāso navatir nava
vāyav ā candreṇa rathena yāhi sutasya pītaye
vāyo śataṃ harīṇāṃ yuvasva poṣyāṇām
uta vā te sahasriṇo ratha ā yātu pājasā
idaṃ vām āsye haviḥ priyam indrābṛhaspatī
uktham madaś ca śasyate
ayaṃ vām pari ṣicyate soma indrābṛhaspatī
cārur madāya pītaye
ā na indrābṛhaspatī gṛham indraś ca gacchatam
somapā somapītaye
asme indrābṛhaspatī rayiṃ dhattaṃ śatagvinam
aśvāvantaṃ sahasriṇam
indrābṛhaspatī vayaṃ sute gīrbhir havāmahe
asya somasya pītaye
somam indrābṛhaspatī pibataṃ dāśuṣo gṛhe
mādayethāṃ tadokasā
yas tastambha sahasā vi jmo antān bṛhaspatis triṣadhastho raveṇa
tam pratnāsa ṛṣayo dīdhyānāḥ puro viprā dadhire mandrajihvam
dhunetayaḥ supraketam madanto bṛhaspate abhi ye nas tatasre
pṛṣantaṃ sṛpram adabdham ūrvam bṛhaspate rakṣatād asya yonim
bṛhaspate yā paramā parāvad ata ā ta ṛtaspṛśo ni ṣeduḥ
tubhyaṃ khātā avatā adridugdhā madhva ścotanty abhito virapśam
bṛhaspatiḥ prathamaṃ jāyamāno maho jyotiṣaḥ parame vyoman
saptāsyas tuvijāto raveṇa vi saptaraśmir adhamat tamāṃsi
sa suṣṭubhā sa ṛkvatā gaṇena valaṃ ruroja phaligaṃ raveṇa
bṛhaspatir usriyā havyasūdaḥ kanikradad vāvaśatīr ud ājat
evā pitre viśvadevāya vṛṣṇe yajñair vidhema namasā havirbhiḥ
bṛhaspate suprajā vīravanto vayaṃ syāma patayo rayīṇām
sa id rājā pratijanyāni viśvā śuṣmeṇa tasthāv abhi vīryeṇa
bṛhaspatiṃ yaḥ subhṛtam bibharti valgūyati vandate pūrvabhājam
sa it kṣeti sudhita okasi sve tasmā iḷā pinvate viśvadānīm
tasmai viśaḥ svayam evā namante yasmin brahmā rājani pūrva eti
apratīto jayati saṃ dhanāni pratijanyāny uta yā sajanyā
avasyave yo varivaḥ kṛṇoti brahmaṇe rājā tam avanti devāḥ
indraś ca somam pibatam bṛhaspate 'smin yajñe mandasānā vṛṣaṇvasū
ā vāṃ viśantv indavaḥ svābhuvo 'sme rayiṃ sarvavīraṃ ni yacchatam
bṛhaspata indra vardhataṃ naḥ sacā sā vāṃ sumatir bhūtv asme
aviṣṭaṃ dhiyo jigṛtam purandhīr jajastam aryo vanuṣām arātīḥ
idam u tyat purutamam purastāj jyotis tamaso vayunāvad asthāt
nūnaṃ divo duhitaro vibhātīr gātuṃ kṛṇavann uṣaso janāya
asthur u citrā uṣasaḥ purastān mitā iva svaravo 'dhvareṣu
vy ū vrajasya tamaso dvārocchantīr avrañ chucayaḥ pāvakāḥ
ucchantīr adya citayanta bhojān rādhodeyāyoṣaso maghonīḥ
acitre antaḥ paṇayaḥ sasantv abudhyamānās tamaso vimadhye
kuvit sa devīḥ sanayo navo vā yāmo babhūyād uṣaso vo adya
yenā navagve aṅgire daśagve saptāsye revatī revad ūṣa
yūyaṃ hi devīr ṛtayugbhir aśvaiḥ pariprayātha bhuvanāni sadyaḥ
prabodhayantīr uṣasaḥ sasantaṃ dvipāc catuṣpāc carathāya jīvam
kva svid āsāṃ katamā purāṇī yayā vidhānā vidadhur ṛbhūṇām
śubhaṃ yac chubhrā uṣasaś caranti na vi jñāyante sadṛśīr ajuryāḥ
tā ghā tā bhadrā uṣasaḥ purāsur abhiṣṭidyumnā ṛtajātasatyāḥ
yāsv ījānaḥ śaśamāna ukthai stuvañ chaṃsan draviṇaṃ sadya āpa
tā ā caranti samanā purastāt samānataḥ samanā paprathānāḥ
ṛtasya devīḥ sadaso budhānā gavāṃ na sargā uṣaso jarante
tā in nv eva samanā samānīr amītavarṇā uṣasaś caranti
gūhantīr abhvam asitaṃ ruśadbhiḥ śukrās tanūbhiḥ śucayo rucānāḥ
rayiṃ divo duhitaro vibhātīḥ prajāvantaṃ yacchatāsmāsu devīḥ
syonād ā vaḥ pratibudhyamānāḥ suvīryasya patayaḥ syāma
tad vo divo duhitaro vibhātīr upa bruva uṣaso yajñaketuḥ
vayaṃ syāma yaśaso janeṣu tad dyauś ca dhattām pṛthivī ca devī
prati ṣyā sūnarī janī vyucchantī pari svasuḥ
divo adarśi duhitā
aśveva citrāruṣī mātā gavām ṛtāvarī
sakhābhūd aśvinor uṣāḥ
uta sakhāsy aśvinor uta mātā gavām asi
utoṣo vasva īśiṣe
yāvayaddveṣasaṃ tvā cikitvit sūnṛtāvari
prati stomair abhutsmahi
prati bhadrā adṛkṣata gavāṃ sargā na raśmayaḥ
oṣā aprā uru jrayaḥ
āpapruṣī vibhāvari vy āvar jyotiṣā tamaḥ
uṣo anu svadhām ava
ā dyāṃ tanoṣi raśmibhir āntarikṣam uru priyam
uṣaḥ śukreṇa śociṣā
tad devasya savitur vāryam mahad vṛṇīmahe asurasya pracetasaḥ
chardir yena dāśuṣe yacchati tmanā tan no mahāṃ ud ayān devo aktubhiḥ
divo dhartā bhuvanasya prajāpatiḥ piśaṅgaṃ drāpim prati muñcate kaviḥ
vicakṣaṇaḥ prathayann āpṛṇann urv ajījanat savitā sumnam ukthyam
āprā rajāṃsi divyāni pārthivā ślokaṃ devaḥ kṛṇute svāya dharmaṇe
pra bāhū asrāk savitā savīmani niveśayan prasuvann aktubhir jagat
adābhyo bhuvanāni pracākaśad vratāni devaḥ savitābhi rakṣate
prāsrāg bāhū bhuvanasya prajābhyo dhṛtavrato maho ajmasya rājati
trir antarikṣaṃ savitā mahitvanā trī rajāṃsi paribhus trīṇi rocanā
tisro divaḥ pṛthivīs tisra invati tribhir vratair abhi no rakṣati tmanā
bṛhatsumnaḥ prasavītā niveśano jagata sthātur ubhayasya yo vaśī
sa no devaḥ savitā śarma yacchatv asme kṣayāya trivarūtham aṃhasaḥ
āgan deva ṛtubhir vardhatu kṣayaṃ dadhātu naḥ savitā suprajām iṣam
sa naḥ kṣapābhir ahabhiś ca jinvatu prajāvantaṃ rayim asme sam invatu
abhūd devaḥ savitā vandyo nu na idānīm ahna upavācyo nṛbhiḥ
vi yo ratnā bhajati mānavebhyaḥ śreṣṭhaṃ no atra draviṇaṃ yathā dadhat
devebhyo hi prathamaṃ yajñiyebhyo 'mṛtatvaṃ suvasi bhāgam uttamam
ād id dāmānaṃ savitar vy ūrṇuṣe 'nūcīnā jīvitā mānuṣebhyaḥ
acittī yac cakṛmā daivye jane dīnair dakṣaiḥ prabhūtī pūruṣatvatā
deveṣu ca savitar mānuṣeṣu ca tvaṃ no atra suvatād anāgasaḥ
na pramiye savitur daivyasya tad yathā viśvam bhuvanaṃ dhārayiṣyati
yat pṛthivyā varimann ā svaṅgurir varṣman divaḥ suvati satyam asya tat
indrajyeṣṭhān bṛhadbhyaḥ parvatebhyaḥ kṣayāṃ ebhyaḥ suvasi pastyāvataḥ
yathā-yathā patayanto viyemira evaiva tasthuḥ savitaḥ savāya te
ye te trir ahan savitaḥ savāso dive-dive saubhagam āsuvanti
indro dyāvāpṛthivī sindhur adbhir ādityair no aditiḥ śarma yaṃsat
ko vas trātā vasavaḥ ko varūtā dyāvābhūmī adite trāsīthāṃ naḥ
sahīyaso varuṇa mitra martāt ko vo 'dhvare varivo dhāti devāḥ
pra ye dhāmāni pūrvyāṇy arcān vi yad ucchān viyotāro amūrāḥ
vidhātāro vi te dadhur ajasrā ṛtadhītayo rurucanta dasmāḥ
pra pastyām aditiṃ sindhum arkaiḥ svastim īḷe sakhyāya devīm
ubhe yathā no ahanī nipāta uṣāsānaktā karatām adabdhe
vy aryamā varuṇaś ceti panthām iṣas patiḥ suvitaṃ gātum agniḥ
indrāviṣṇū nṛvad u ṣu stavānā śarma no yantam amavad varūtham
ā parvatasya marutām avāṃsi devasya trātur avri bhagasya
pāt patir janyād aṃhaso no mitro mitriyād uta na uruṣyet
nū rodasī ahinā budhnyena stuvīta devī apyebhir iṣṭaiḥ
samudraṃ na saṃcaraṇe saniṣyavo gharmasvaraso nadyo apa vran
devair no devy aditir ni pātu devas trātā trāyatām aprayucchan
nahi mitrasya varuṇasya dhāsim arhāmasi pramiyaṃ sānv agneḥ
agnir īśe vasavyasyāgnir mahaḥ saubhagasya
tāny asmabhyaṃ rāsate
uṣo maghony ā vaha sūnṛte vāryā puru
asmabhyaṃ vājinīvati
tat su naḥ savitā bhago varuṇo mitro aryamā
indro no rādhasā gamat
mahī dyāvāpṛthivī iha jyeṣṭhe rucā bhavatāṃ śucayadbhir arkaiḥ
yat sīṃ variṣṭhe bṛhatī viminvan ruvad dhokṣā paprathānebhir evaiḥ
devī devebhir yajate yajatrair aminatī tasthatur ukṣamāṇe
ṛtāvarī adruhā devaputre yajñasya netrī śucayadbhir arkaiḥ
sa it svapā bhuvaneṣv āsa ya ime dyāvāpṛthivī jajāna
urvī gabhīre rajasī sumeke avaṃśe dhīraḥ śacyā sam airat
nū rodasī bṛhadbhir no varūthaiḥ patnīvadbhir iṣayantī sajoṣāḥ
urūcī viśve yajate ni pātaṃ dhiyā syāma rathyaḥ sadāsāḥ
pra vām mahi dyavī abhy upastutim bharāmahe
śucī upa praśastaye
punāne tanvā mithaḥ svena dakṣeṇa rājathaḥ
ūhyāthe sanād ṛtam
mahī mitrasya sādhathas tarantī pipratī ṛtam
pari yajñaṃ ni ṣedathuḥ
kṣetrasya patinā vayaṃ hiteneva jayāmasi
gām aśvam poṣayitnv ā sa no mṛḷātīdṛśe
kṣetrasya pate madhumantam ūrmiṃ dhenur iva payo asmāsu dhukṣva
madhuścutaṃ ghṛtam iva supūtam ṛtasya naḥ patayo mṛḷayantu
madhumatīr oṣadhīr dyāva āpo madhuman no bhavatv antarikṣam
kṣetrasya patir madhumān no astv ariṣyanto anv enaṃ carema
śunaṃ vāhāḥ śunaṃ naraḥ śunaṃ kṛṣatu lāṅgalam
śunaṃ varatrā badhyantāṃ śunam aṣṭrām ud iṅgaya
śunāsīrāv imāṃ vācaṃ juṣethāṃ yad divi cakrathuḥ payaḥ
tenemām upa siñcatam
arvācī subhage bhava sīte vandāmahe tvā
yathā naḥ subhagāsasi yathā naḥ suphalāsasi
indraḥ sītāṃ ni gṛhṇātu tām pūṣānu yacchatu
sā naḥ payasvatī duhām uttarām-uttarāṃ samām
śunaṃ naḥ phālā vi kṛṣantu bhūmiṃ śunaṃ kīnāśā abhi yantu vāhaiḥ
śunam parjanyo madhunā payobhiḥ śunāsīrā śunam asmāsu dhattam
samudrād ūrmir madhumāṃ ud ārad upāṃśunā sam amṛtatvam ānaṭ
ghṛtasya nāma guhyaṃ yad asti jihvā devānām amṛtasya nābhiḥ
vayaṃ nāma pra bravāmā ghṛtasyāsmin yajñe dhārayāmā namobhiḥ
upa brahmā śṛṇavac chasyamānaṃ catuḥśṛṅgo 'vamīd gaura etat
catvāri śṛṅgā trayo asya pādā dve śīrṣe sapta hastāso asya
tridhā baddho vṛṣabho roravīti maho devo martyāṃ ā viveśa
tridhā hitam paṇibhir guhyamānaṃ gavi devāso ghṛtam anv avindan
indra ekaṃ sūrya ekaṃ jajāna venād ekaṃ svadhayā niṣ ṭatakṣuḥ
etā arṣanti hṛdyāt samudrāc chatavrajā ripuṇā nāvacakṣe
ghṛtasya dhārā abhi cākaśīmi hiraṇyayo vetaso madhya āsām
samyak sravanti sarito na dhenā antar hṛdā manasā pūyamānāḥ
ete arṣanty ūrmayo ghṛtasya mṛgā iva kṣipaṇor īṣamāṇāḥ
sindhor iva prādhvane śūghanāso vātapramiyaḥ patayanti yahvāḥ
ghṛtasya dhārā aruṣo na vājī kāṣṭhā bhindann ūrmibhiḥ pinvamānaḥ
abhi pravanta samaneva yoṣāḥ kalyāṇyaḥ smayamānāso agnim
ghṛtasya dhārāḥ samidho nasanta tā juṣāṇo haryati jātavedāḥ
kanyā iva vahatum etavā u añjy añjānā abhi cākaśīmi
yatra somaḥ sūyate yatra yajño ghṛtasya dhārā abhi tat pavante
abhy arṣata suṣṭutiṃ gavyam ājim asmāsu bhadrā draviṇāni dhatta
imaṃ yajñaṃ nayata devatā no ghṛtasya dhārā madhumat pavante
dhāman te viśvam bhuvanam adhi śritam antaḥ samudre hṛdy antar āyuṣi
apām anīke samithe ya ābhṛtas tam aśyāma madhumantaṃ ta ūrmim
abodhy agniḥ samidhā janānām prati dhenum ivāyatīm uṣāsam
yahvā iva pra vayām ujjihānāḥ pra bhānavaḥ sisrate nākam accha
abodhi hotā yajathāya devān ūrdhvo agniḥ sumanāḥ prātar asthāt
samiddhasya ruśad adarśi pājo mahān devas tamaso nir amoci
yad īṃ gaṇasya raśanām ajīgaḥ śucir aṅkte śucibhir gobhir agniḥ
ād dakṣiṇā yujyate vājayanty uttānām ūrdhvo adhayaj juhūbhiḥ
agnim acchā devayatām manāṃsi cakṣūṃṣīva sūrye saṃ caranti
yad īṃ suvāte uṣasā virūpe śveto vājī jāyate agre ahnām
janiṣṭa hi jenyo agre ahnāṃ hito hiteṣv aruṣo vaneṣu
dame-dame sapta ratnā dadhāno 'gnir hotā ni ṣasādā yajīyān
agnir hotā ny asīdad yajīyān upasthe mātuḥ surabhā u loke
yuvā kaviḥ puruniṣṭha ṛtāvā dhartā kṛṣṭīnām uta madhya iddhaḥ
pra ṇu tyaṃ vipram adhvareṣu sādhum agniṃ hotāram īḷate namobhiḥ
ā yas tatāna rodasī ṛtena nityam mṛjanti vājinaṃ ghṛtena
mārjālyo mṛjyate sve damūnāḥ kavipraśasto atithiḥ śivo naḥ
sahasraśṛṅgo vṛṣabhas tadojā viśvāṃ agne sahasā prāsy anyān
pra sadyo agne aty eṣy anyān āvir yasmai cārutamo babhūtha
īḷenyo vapuṣyo vibhāvā priyo viśām atithir mānuṣīṇām
tubhyam bharanti kṣitayo yaviṣṭha balim agne antita ota dūrāt
ā bhandiṣṭhasya sumatiṃ cikiddhi bṛhat te agne mahi śarma bhadram
ādya ratham bhānumo bhānumantam agne tiṣṭha yajatebhiḥ samantam
vidvān pathīnām urv antarikṣam eha devān haviradyāya vakṣi
avocāma kavaye medhyāya vaco vandāru vṛṣabhāya vṛṣṇe
gaviṣṭhiro namasā stomam agnau divīva rukmam uruvyañcam aśret
kumāram mātā yuvatiḥ samubdhaṃ guhā bibharti na dadāti pitre
anīkam asya na minaj janāsaḥ puraḥ paśyanti nihitam aratau
kam etaṃ tvaṃ yuvate kumāram peṣī bibharṣi mahiṣī jajāna
pūrvīr hi garbhaḥ śarado vavardhāpaśyaṃ jātaṃ yad asūta mātā
hiraṇyadantaṃ śucivarṇam ārāt kṣetrād apaśyam āyudhā mimānam
dadāno asmā amṛtaṃ vipṛkvat kim mām anindrāḥ kṛṇavann anukthāḥ
kṣetrād apaśyaṃ sanutaś carantaṃ sumad yūthaṃ na puru śobhamānam
na tā agṛbhrann ajaniṣṭa hi ṣaḥ paliknīr id yuvatayo bhavanti
ke me maryakaṃ vi yavanta gobhir na yeṣāṃ gopā araṇaś cid āsa
ya īṃ jagṛbhur ava te sṛjantv ājāti paśva upa naś cikitvān
vasāṃ rājānaṃ vasatiṃ janānām arātayo ni dadhur martyeṣu
brahmāṇy atrer ava taṃ sṛjantu ninditāro nindyāso bhavantu
śunaś cic chepaṃ niditaṃ sahasrād yūpād amuñco aśamiṣṭa hi ṣaḥ
evāsmad agne vi mumugdhi pāśān hotaś cikitva iha tū niṣadya
hṛṇīyamāno apa hi mad aiyeḥ pra me devānāṃ vratapā uvāca
indro vidvāṃ anu hi tvā cacakṣa tenāham agne anuśiṣṭa āgām
vi jyotiṣā bṛhatā bhāty agnir āvir viśvāni kṛṇute mahitvā
prādevīr māyāḥ sahate durevāḥ śiśīte śṛṅge rakṣase vinikṣe
uta svānāso divi ṣantv agnes tigmāyudhā rakṣase hantavā u
made cid asya pra rujanti bhāmā na varante paribādho adevīḥ
etaṃ te stomaṃ tuvijāta vipro rathaṃ na dhīraḥ svapā atakṣam
yadīd agne prati tvaṃ deva haryāḥ svarvatīr apa enā jayema
tuvigrīvo vṛṣabho vāvṛdhāno 'śatrv aryaḥ sam ajāti vedaḥ
itīmam agnim amṛtā avocan barhiṣmate manave śarma yaṃsad dhaviṣmate manave śarma yaṃsat
tvam agne varuṇo jāyase yat tvam mitro bhavasi yat samiddhaḥ
tve viśve sahasas putra devās tvam indro dāśuṣe martyāya
tvam aryamā bhavasi yat kanīnāṃ nāma svadhāvan guhyam bibharṣi
añjanti mitraṃ sudhitaṃ na gobhir yad dampatī samanasā kṛṇoṣi
tava śriye maruto marjayanta rudra yat te janima cāru citram
padaṃ yad viṣṇor upamaṃ nidhāyi tena pāsi guhyaṃ nāma gonām
tava śriyā sudṛśo deva devāḥ purū dadhānā amṛtaṃ sapanta
hotāram agnim manuṣo ni ṣedur daśasyanta uśijaḥ śaṃsam āyoḥ
na tvad dhotā pūrvo agne yajīyān na kāvyaiḥ paro asti svadhāvaḥ
viśaś ca yasyā atithir bhavāsi sa yajñena vanavad deva martān
vayam agne vanuyāma tvotā vasūyavo haviṣā budhyamānāḥ
vayaṃ samarye vidatheṣv ahnāṃ vayaṃ rāyā sahasas putra martān
yo na āgo abhy eno bharāty adhīd agham aghaśaṃse dadhāta
jahī cikitvo abhiśastim etām agne yo no marcayati dvayena
tvām asyā vyuṣi deva pūrve dūtaṃ kṛṇvānā ayajanta havyaiḥ
saṃsthe yad agna īyase rayīṇāṃ devo martair vasubhir idhyamānaḥ
ava spṛdhi pitaraṃ yodhi vidvān putro yas te sahasaḥ sūna ūhe
kadā cikitvo abhi cakṣase no 'gne kadāṃ ṛtacid yātayāse
bhūri nāma vandamāno dadhāti pitā vaso yadi taj joṣayāse
kuvid devasya sahasā cakānaḥ sumnam agnir vanate vāvṛdhānaḥ
tvam aṅga jaritāraṃ yaviṣṭha viśvāny agne duritāti parṣi
stenā adṛśran ripavo janāso 'jñātaketā vṛjinā abhūvan
ime yāmāsas tvadrig abhūvan vasave vā tad id āgo avāci
nāhāyam agnir abhiśastaye no na rīṣate vāvṛdhānaḥ parā dāt
tvām agne vasupatiṃ vasūnām abhi pra mande adhvareṣu rājan
tvayā vājaṃ vājayanto jayemābhi ṣyāma pṛtsutīr martyānām
havyavāḷ agnir ajaraḥ pitā no vibhur vibhāvā sudṛśīko asme
sugārhapatyāḥ sam iṣo didīhy asmadryak sam mimīhi śravāṃsi
viśāṃ kaviṃ viśpatim mānuṣīṇāṃ śucim pāvakaṃ ghṛtapṛṣṭham agnim
ni hotāraṃ viśvavidaṃ dadhidhve sa deveṣu vanate vāryāṇi
juṣasvāgna iḷayā sajoṣā yatamāno raśmibhiḥ sūryasya
juṣasva naḥ samidhaṃ jātaveda ā ca devān haviradyāya vakṣi
juṣṭo damūnā atithir duroṇa imaṃ no yajñam upa yāhi vidvān
viśvā agne abhiyujo vihatyā śatrūyatām ā bharā bhojanāni
vadhena dasyum pra hi cātayasva vayaḥ kṛṇvānas tanve svāyai
piparṣi yat sahasas putra devānt so agne pāhi nṛtama vāje asmān
vayaṃ te agna ukthair vidhema vayaṃ havyaiḥ pāvaka bhadraśoce
asme rayiṃ viśvavāraṃ sam invāsme viśvāni draviṇāni dhehi
asmākam agne adhvaraṃ juṣasva sahasaḥ sūno triṣadhastha havyam
vayaṃ deveṣu sukṛtaḥ syāma śarmaṇā nas trivarūthena pāhi
viśvāni no durgahā jātavedaḥ sindhuṃ na nāvā duritāti parṣi
agne atrivan namasā gṛṇāno 'smākam bodhy avitā tanūnām
yas tvā hṛdā kīriṇā manyamāno 'martyam martyo johavīmi
jātavedo yaśo asmāsu dhehi prajābhir agne amṛtatvam aśyām
yasmai tvaṃ sukṛte jātaveda u lokam agne kṛṇavaḥ syonam
aśvinaṃ sa putriṇaṃ vīravantaṃ gomantaṃ rayiṃ naśate svasti
susamiddhāya śociṣe ghṛtaṃ tīvraṃ juhotana
agnaye jātavedase
narāśaṃsaḥ suṣūdatīmaṃ yajñam adābhyaḥ
kavir hi madhuhastyaḥ
īḷito agna ā vahendraṃ citram iha priyam
sukhai rathebhir ūtaye
ūrṇamradā vi prathasvābhy arkā anūṣata
bhavā naḥ śubhra sātaye
devīr dvāro vi śrayadhvaṃ suprāyaṇā na ūtaye
pra-pra yajñam pṛṇītana
supratīke vayovṛdhā yahvī ṛtasya mātarā
doṣām uṣāsam īmahe
vātasya patmann īḷitā daivyā hotārā manuṣaḥ
imaṃ no yajñam ā gatam
iḷā sarasvatī mahī tisro devīr mayobhuvaḥ
barhiḥ sīdantv asridhaḥ
śivas tvaṣṭar ihā gahi vibhuḥ poṣa uta tmanā
yajñe-yajñe na ud ava
yatra vettha vanaspate devānāṃ guhyā nāmāni
tatra havyāni gāmaya
svāhāgnaye varuṇāya svāhendrāya marudbhyaḥ
svāhā devebhyo haviḥ
agniṃ tam manye yo vasur astaṃ yaṃ yanti dhenavaḥ
astam arvanta āśavo 'staṃ nityāso vājina iṣaṃ stotṛbhya ā bhara
so agnir yo vasur gṛṇe saṃ yam āyanti dhenavaḥ
sam arvanto raghudruvaḥ saṃ sujātāsaḥ sūraya iṣaṃ stotṛbhya ā bhara
agnir hi vājinaṃ viśe dadāti viśvacarṣaṇiḥ
agnī rāye svābhuvaṃ sa prīto yāti vāryam iṣaṃ stotṛbhya ā bhara
ā te agna idhīmahi dyumantaṃ devājaram
yad dha syā te panīyasī samid dīdayati dyavīṣaṃ stotṛbhya ā bhara
ā te agna ṛcā haviḥ śukrasya śociṣas pate
suścandra dasma viśpate havyavāṭ tubhyaṃ hūyata iṣaṃ stotṛbhya ā bhara
pro tye agnayo 'gniṣu viśvam puṣyanti vāryam
te hinvire ta invire ta iṣaṇyanty ānuṣag iṣaṃ stotṛbhya ā bhara
tava tye agne arcayo mahi vrādhanta vājinaḥ
ye patvabhiḥ śaphānāṃ vrajā bhuranta gonām iṣaṃ stotṛbhya ā bhara
navā no agna ā bhara stotṛbhyaḥ sukṣitīr iṣaḥ
te syāma ya ānṛcus tvādūtāso dame-dama iṣaṃ stotṛbhya ā bhara
ubhe suścandra sarpiṣo darvī śrīṇīṣa āsani
uto na ut pupūryā uktheṣu śavasas pata iṣaṃ stotṛbhya ā bhara
evāṃ agnim ajuryamur gīrbhir yajñebhir ānuṣak
dadhad asme suvīryam uta tyad āśvaśvyam iṣaṃ stotṛbhya ā bhara
sakhāyaḥ saṃ vaḥ samyañcam iṣaṃ stomaṃ cāgnaye
varṣiṣṭhāya kṣitīnām ūrjo naptre sahasvate
kutrā cid yasya samṛtau raṇvā naro nṛṣadane
arhantaś cid yam indhate saṃjanayanti jantavaḥ
saṃ yad iṣo vanāmahe saṃ havyā mānuṣāṇām
uta dyumnasya śavasa ṛtasya raśmim ā dade
sa smā kṛṇoti ketum ā naktaṃ cid dūra ā sate
pāvako yad vanaspatīn pra smā mināty ajaraḥ
ava sma yasya veṣaṇe svedam pathiṣu juhvati
abhīm aha svajenyam bhūmā pṛṣṭheva ruruhuḥ
yam martyaḥ puruspṛhaṃ vidad viśvasya dhāyase
pra svādanam pitūnām astatātiṃ cid āyave
sa hi ṣmā dhanvākṣitaṃ dātā na dāty ā paśuḥ
hiriśmaśruḥ śucidann ṛbhur anibhṛṣṭataviṣiḥ
śuciḥ ṣma yasmā atrivat pra svadhitīva rīyate
suṣūr asūta mātā krāṇā yad ānaśe bhagam
ā yas te sarpirāsute 'gne śam asti dhāyase
aiṣu dyumnam uta śrava ā cittam martyeṣu dhāḥ
iti cin manyum adhrijas tvādātam ā paśuṃ dade
ād agne apṛṇato 'triḥ sāsahyād dasyūn iṣaḥ sāsahyān nṝn
tvām agna ṛtāyavaḥ sam īdhire pratnam pratnāsa ūtaye sahaskṛta
puruścandraṃ yajataṃ viśvadhāyasaṃ damūnasaṃ gṛhapatiṃ vareṇyam
tvām agne atithim pūrvyaṃ viśaḥ śociṣkeśaṃ gṛhapatiṃ ni ṣedire
bṛhatketum pururūpaṃ dhanaspṛtaṃ suśarmāṇaṃ svavasaṃ jaradviṣam
tvām agne mānuṣīr īḷate viśo hotrāvidaṃ viviciṃ ratnadhātamam
guhā santaṃ subhaga viśvadarśataṃ tuviṣvaṇasaṃ suyajaṃ ghṛtaśriyam
tvām agne dharṇasiṃ viśvadhā vayaṃ gīrbhir gṛṇanto namasopa sedima
sa no juṣasva samidhāno aṅgiro devo martasya yaśasā sudītibhiḥ
tvam agne pururūpo viśe-viśe vayo dadhāsi pratnathā puruṣṭuta
purūṇy annā sahasā vi rājasi tviṣiḥ sā te titviṣāṇasya nādhṛṣe
tvām agne samidhānaṃ yaviṣṭhya devā dūtaṃ cakrire havyavāhanam
urujrayasaṃ ghṛtayonim āhutaṃ tveṣaṃ cakṣur dadhire codayanmati
tvām agne pradiva āhutaṃ ghṛtaiḥ sumnāyavaḥ suṣamidhā sam īdhire
sa vāvṛdhāna oṣadhībhir ukṣito 'bhi jrayāṃsi pārthivā vi tiṣṭhase
tvām agne haviṣmanto devam martāsa īḷate
manye tvā jātavedasaṃ sa havyā vakṣy ānuṣak
agnir hotā dāsvataḥ kṣayasya vṛktabarhiṣaḥ
saṃ yajñāsaś caranti yaṃ saṃ vājāsaḥ śravasyavaḥ
uta sma yaṃ śiśuṃ yathā navaṃ janiṣṭāraṇī
dhartāram mānuṣīṇāṃ viśām agniṃ svadhvaram
uta sma durgṛbhīyase putro na hvāryāṇām
purū yo dagdhāsi vanāgne paśur na yavase
adha sma yasyārcayaḥ samyak saṃyanti dhūminaḥ
yad īm aha trito divy upa dhmāteva dhamati śiśīte dhmātarī yathā
tavāham agna ūtibhir mitrasya ca praśastibhiḥ
dveṣoyuto na duritā turyāma martyānām
taṃ no agne abhī naro rayiṃ sahasva ā bhara
sa kṣepayat sa poṣayad bhuvad vājasya sātaya utaidhi pṛtsu no vṛdhe
agna ojiṣṭham ā bhara dyumnam asmabhyam adhrigo
pra no rāyā parīṇasā ratsi vājāya panthām
tvaṃ no agne adbhuta kratvā dakṣasya maṃhanā
tve asuryam āruhat krāṇā mitro na yajñiyaḥ
tvaṃ no agna eṣāṃ gayam puṣṭiṃ ca vardhaya
ye stomebhiḥ pra sūrayo naro maghāny ānaśuḥ
ye agne candra te giraḥ śumbhanty aśvarādhasaḥ
śuṣmebhiḥ śuṣmiṇo naro divaś cid yeṣām bṛhat sukīrtir bodhati tmanā
tava tye agne arcayo bhrājanto yanti dhṛṣṇuyā
parijmāno na vidyutaḥ svāno ratho na vājayuḥ
nū no agna ūtaye sabādhasaś ca rātaye
asmākāsaś ca sūrayo viśvā āśās tarīṣaṇi
tvaṃ no agne aṅgira stuta stavāna ā bhara
hotar vibhvāsahaṃ rayiṃ stotṛbhya stavase ca na utaidhi pṛtsu no vṛdhe
janasya gopā ajaniṣṭa jāgṛvir agniḥ sudakṣaḥ suvitāya navyase
ghṛtapratīko bṛhatā divispṛśā dyumad vi bhāti bharatebhyaḥ śuciḥ
yajñasya ketum prathamam purohitam agniṃ naras triṣadhasthe sam īdhire
indreṇa devaiḥ sarathaṃ sa barhiṣi sīdan ni hotā yajathāya sukratuḥ
asammṛṣṭo jāyase mātroḥ śucir mandraḥ kavir ud atiṣṭho vivasvataḥ
ghṛtena tvāvardhayann agna āhuta dhūmas te ketur abhavad divi śritaḥ
agnir no yajñam upa vetu sādhuyāgniṃ naro vi bharante gṛhe-gṛhe
agnir dūto abhavad dhavyavāhano 'gniṃ vṛṇānā vṛṇate kavikratum
tubhyedam agne madhumattamaṃ vacas tubhyam manīṣā iyam astu śaṃ hṛde
tvāṃ giraḥ sindhum ivāvanīr mahīr ā pṛṇanti śavasā vardhayanti ca
tvām agne aṅgiraso guhā hitam anv avindañ chiśriyāṇaṃ vane-vane
sa jāyase mathyamānaḥ saho mahat tvām āhuḥ sahasas putram aṅgiraḥ
prāgnaye bṛhate yajñiyāya ṛtasya vṛṣṇe asurāya manma
ghṛtaṃ na yajña āsye supūtaṃ giram bhare vṛṣabhāya pratīcīm
ṛtaṃ cikitva ṛtam ic cikiddhy ṛtasya dhārā anu tṛndhi pūrvīḥ
nāhaṃ yātuṃ sahasā na dvayena ṛtaṃ sapāmy aruṣasya vṛṣṇaḥ
kayā no agna ṛtayann ṛtena bhuvo navedā ucathasya navyaḥ
vedā me deva ṛtupā ṛtūnāṃ nāham patiṃ sanitur asya rāyaḥ
ke te agne ripave bandhanāsaḥ ke pāyavaḥ saniṣanta dyumantaḥ
ke dhāsim agne anṛtasya pānti ka āsato vacasaḥ santi gopāḥ
sakhāyas te viṣuṇā agna ete śivāsaḥ santo aśivā abhūvan
adhūrṣata svayam ete vacobhir ṛjūyate vṛjināni bruvantaḥ
yas te agne namasā yajñam īṭṭa ṛtaṃ sa pāty aruṣasya vṛṣṇaḥ
tasya kṣayaḥ pṛthur ā sādhur etu prasarsrāṇasya nahuṣasya śeṣaḥ
arcantas tvā havāmahe 'rcantaḥ sam idhīmahi
agne arcanta ūtaye
agne stomam manāmahe sidhram adya divispṛśaḥ
devasya draviṇasyavaḥ
agnir juṣata no giro hotā yo mānuṣeṣv ā
sa yakṣad daivyaṃ janam
tvam agne saprathā asi juṣṭo hotā vareṇyaḥ
tvayā yajñaṃ vi tanvate
tvām agne vājasātamaṃ viprā vardhanti suṣṭutam
sa no rāsva suvīryam
agne nemir arāṃ iva devāṃs tvam paribhūr asi
ā rādhaś citram ṛñjase
agniṃ stomena bodhaya samidhāno amartyam
havyā deveṣu no dadhat
tam adhvareṣv īḷate devam martā amartyam
yajiṣṭham mānuṣe jane
taṃ hi śaśvanta īḷate srucā devaṃ ghṛtaścutā
agniṃ havyāya voḷhave
agnir jāto arocata ghnan dasyūñ jyotiṣā tamaḥ
avindad gā apaḥ svaḥ
agnim īḷenyaṃ kaviṃ ghṛtapṛṣṭhaṃ saparyata
vetu me śṛṇavad dhavam
agniṃ ghṛtena vāvṛdhu stomebhir viśvacarṣaṇim
svādhībhir vacasyubhiḥ
pra vedhase kavaye vedyāya giram bhare yaśase pūrvyāya
ghṛtaprasatto asuraḥ suśevo rāyo dhartā dharuṇo vasvo agniḥ
ṛtena ṛtaṃ dharuṇaṃ dhārayanta yajñasya śāke parame vyoman
divo dharman dharuṇe seduṣo nṝñ jātair ajātāṃ abhi ye nanakṣuḥ
aṅhoyuvas tanvas tanvate vi vayo mahad duṣṭaram pūrvyāya
sa saṃvato navajātas tuturyāt siṅhaṃ na kruddham abhitaḥ pari ṣṭhuḥ
māteva yad bharase paprathāno janaṃ-janaṃ dhāyase cakṣase ca
vayo-vayo jarase yad dadhānaḥ pari tmanā viṣurūpo jigāsi
vājo nu te śavasas pātv antam uruṃ doghaṃ dharuṇaṃ deva rāyaḥ
padaṃ na tāyur guhā dadhāno maho rāye citayann atrim aspaḥ
bṛhad vayo hi bhānave 'rcā devāyāgnaye
yam mitraṃ na praśastibhir martāso dadhire puraḥ
sa hi dyubhir janānāṃ hotā dakṣasya bāhvoḥ
vi havyam agnir ānuṣag bhago na vāram ṛṇvati
asya stome maghonaḥ sakhye vṛddhaśociṣaḥ
viśvā yasmin tuviṣvaṇi sam arye śuṣmam ādadhuḥ
adhā hy agna eṣāṃ suvīryasya maṃhanā
tam id yahvaṃ na rodasī pari śravo babhūvatuḥ
nū na ehi vāryam agne gṛṇāna ā bhara
ye vayaṃ ye ca sūrayaḥ svasti dhāmahe sacotaidhi pṛtsu no vṛdhe
ā yajñair deva martya itthā tavyāṃsam ūtaye
agniṃ kṛte svadhvare pūrur īḷītāvase
asya hi svayaśastara āsā vidharman manyase
taṃ nākaṃ citraśociṣam mandram paro manīṣayā
asya vāsā u arciṣā ya āyukta tujā girā
divo na yasya retasā bṛhac chocanty arcayaḥ
asya kratvā vicetaso dasmasya vasu ratha ā
adhā viśvāsu havyo 'gnir vikṣu pra śasyate
nū na id dhi vāryam āsā sacanta sūrayaḥ
ūrjo napād abhiṣṭaye pāhi śagdhi svastaya utaidhi pṛtsu no vṛdhe
prātar agniḥ purupriyo viśa stavetātithiḥ
viśvāni yo amartyo havyā marteṣu raṇyati
dvitāya mṛktavāhase svasya dakṣasya maṃhanā
induṃ sa dhatta ānuṣak stotā cit te amartya
taṃ vo dīrghāyuśociṣaṃ girā huve maghonām
ariṣṭo yeṣāṃ ratho vy aśvadāvann īyate
citrā vā yeṣu dīdhitir āsann ukthā pānti ye
stīrṇam barhiḥ svarṇare śravāṃsi dadhire pari
ye me pañcāśataṃ dadur aśvānāṃ sadhastuti
dyumad agne mahi śravo bṛhat kṛdhi maghonāṃ nṛvad amṛta nṛṇām
abhy avasthāḥ pra jāyante pra vavrer vavriś ciketa
upasthe mātur vi caṣṭe
juhure vi citayanto 'nimiṣaṃ nṛmṇam pānti
ā dṛḷhām puraṃ viviśuḥ
ā śvaitreyasya jantavo dyumad vardhanta kṛṣṭayaḥ
niṣkagrīvo bṛhaduktha enā madhvā na vājayuḥ
priyaṃ dugdhaṃ na kāmyam ajāmi jāmyoḥ sacā
gharmo na vājajaṭharo 'dabdhaḥ śaśvato dabhaḥ
krīḷan no raśma ā bhuvaḥ sam bhasmanā vāyunā vevidānaḥ
tā asya san dhṛṣajo na tigmāḥ susaṃśitā vakṣyo vakṣaṇesthāḥ
yam agne vājasātama tvaṃ cin manyase rayim
taṃ no gīrbhiḥ śravāyyaṃ devatrā panayā yujam
ye agne nerayanti te vṛddhā ugrasya śavasaḥ
apa dveṣo apa hvaro 'nyavratasya saścire
hotāraṃ tvā vṛṇīmahe 'gne dakṣasya sādhanam
yajñeṣu pūrvyaṃ girā prayasvanto havāmahe
itthā yathā ta ūtaye sahasāvan dive-dive
rāya ṛtāya sukrato gobhiḥ ṣyāma sadhamādo vīraiḥ syāma sadhamādaḥ
manuṣvat tvā ni dhīmahi manuṣvat sam idhīmahi
agne manuṣvad aṅgiro devān devayate yaja
tvaṃ hi mānuṣe jane 'gne suprīta idhyase
srucas tvā yanty ānuṣak sujāta sarpirāsute
tvāṃ viśve sajoṣaso devāso dūtam akrata
saparyantas tvā kave yajñeṣu devam īḷate
devaṃ vo devayajyayāgnim īḷīta martyaḥ
samiddhaḥ śukra dīdihy ṛtasya yonim āsadaḥ sasasya yonim āsadaḥ
pra viśvasāmann atrivad arcā pāvakaśociṣe
yo adhvareṣv īḍyo hotā mandratamo viśi
ny agniṃ jātavedasaṃ dadhātā devam ṛtvijam
pra yajña etv ānuṣag adyā devavyacastamaḥ
cikitvinmanasaṃ tvā devam martāsa ūtaye
vareṇyasya te 'vasa iyānāso amanmahi
agne cikiddhy asya na idaṃ vacaḥ sahasya
taṃ tvā suśipra dampate stomair vardhanty atrayo gīrbhiḥ śumbhanty atrayaḥ
agne sahantam ā bhara dyumnasya prāsahā rayim
viśvā yaś carṣaṇīr abhy āsā vājeṣu sāsahat
tam agne pṛtanāṣahaṃ rayiṃ sahasva ā bhara
tvaṃ hi satyo adbhuto dātā vājasya gomataḥ
viśve hi tvā sajoṣaso janāso vṛktabarhiṣaḥ
hotāraṃ sadmasu priyaṃ vyanti vāryā puru
sa hi ṣmā viśvacarṣaṇir abhimāti saho dadhe
agna eṣu kṣayeṣv ā revan naḥ śukra dīdihi dyumat pāvaka dīdihi
agne tvaṃ no antama uta trātā śivo bhavā varūthyaḥ
vasur agnir vasuśravā acchā nakṣi dyumattamaṃ rayiṃ dāḥ
sa no bodhi śrudhī havam uruṣyā ṇo aghāyataḥ samasmāt
taṃ tvā śociṣṭha dīdivaḥ sumnāya nūnam īmahe sakhibhyaḥ
acchā vo agnim avase devaṃ gāsi sa no vasuḥ
rāsat putra ṛṣūṇām ṛtāvā parṣati dviṣaḥ
sa hi satyo yam pūrve cid devāsaś cid yam īdhire
hotāram mandrajihvam it sudītibhir vibhāvasum
sa no dhītī variṣṭhayā śreṣṭhayā ca sumatyā
agne rāyo didīhi naḥ suvṛktibhir vareṇya
agnir deveṣu rājaty agnir marteṣv āviśan
agnir no havyavāhano 'gniṃ dhībhiḥ saparyata
agnis tuviśravastamaṃ tuvibrahmāṇam uttamam
atūrtaṃ śrāvayatpatim putraṃ dadāti dāśuṣe
agnir dadāti satpatiṃ sāsāha yo yudhā nṛbhiḥ
agnir atyaṃ raghuṣyadaṃ jetāram aparājitam
yad vāhiṣṭhaṃ tad agnaye bṛhad arca vibhāvaso
mahiṣīva tvad rayis tvad vājā ud īrate
tava dyumanto arcayo grāvevocyate bṛhat
uto te tanyatur yathā svāno arta tmanā divaḥ
evāṃ agniṃ vasūyavaḥ sahasānaṃ vavandima
sa no viśvā ati dviṣaḥ parṣan nāveva sukratuḥ
agne pāvaka rociṣā mandrayā deva jihvayā
ā devān vakṣi yakṣi ca
taṃ tvā ghṛtasnav īmahe citrabhāno svardṛśam
devāṃ ā vītaye vaha
vītihotraṃ tvā kave dyumantaṃ sam idhīmahi
agne bṛhantam adhvare
agne viśvebhir ā gahi devebhir havyadātaye
hotāraṃ tvā vṛṇīmahe
yajamānāya sunvata āgne suvīryaṃ vaha
devair ā satsi barhiṣi
samidhānaḥ sahasrajid agne dharmāṇi puṣyasi
devānāṃ dūta ukthyaḥ
ny agniṃ jātavedasaṃ hotravāhaṃ yaviṣṭhyam
dadhātā devam ṛtvijam
pra yajña etv ānuṣag adyā devavyacastamaḥ
stṛṇīta barhir āsade
edam maruto aśvinā mitraḥ sīdantu varuṇaḥ
devāsaḥ sarvayā viśā
anasvantā satpatir māmahe me gāvā cetiṣṭho asuro maghonaḥ
traivṛṣṇo agne daśabhiḥ sahasrair vaiśvānara tryaruṇaś ciketa
yo me śatā ca viṃśatiṃ ca gonāṃ harī ca yuktā sudhurā dadāti
vaiśvānara suṣṭuto vāvṛdhāno 'gne yaccha tryaruṇāya śarma
evā te agne sumatiṃ cakāno naviṣṭhāya navamaṃ trasadasyuḥ
yo me giras tuvijātasya pūrvīr yuktenābhi tryaruṇo gṛṇāti
yo ma iti pravocaty aśvamedhāya sūraye
dadad ṛcā saniṃ yate dadan medhām ṛtāyate
yasya mā paruṣāḥ śatam uddharṣayanty ukṣaṇaḥ
aśvamedhasya dānāḥ somā iva tryāśiraḥ
indrāgnī śatadāvny aśvamedhe suvīryam
kṣatraṃ dhārayatam bṛhad divi sūryam ivājaram
samiddho agnir divi śocir aśret pratyaṅṅ uṣasam urviyā vi bhāti
eti prācī viśvavārā namobhir devāṃ īḷānā haviṣā ghṛtācī
samidhyamāno amṛtasya rājasi haviṣ kṛṇvantaṃ sacase svastaye
viśvaṃ sa dhatte draviṇaṃ yam invasy ātithyam agne ni ca dhatta it puraḥ
agne śardha mahate saubhagāya tava dyumnāny uttamāni santu
saṃ jāspatyaṃ suyamam ā kṛṇuṣva śatrūyatām abhi tiṣṭhā mahāṃsi
samiddhasya pramahaso 'gne vande tava śriyam
vṛṣabho dyumnavāṃ asi sam adhvareṣv idhyase
samiddho agna āhuta devān yakṣi svadhvara
tvaṃ hi havyavāḷ asi
ā juhotā duvasyatāgnim prayaty adhvare
vṛṇīdhvaṃ havyavāhanam
try aryamā manuṣo devatātā trī rocanā divyā dhārayanta
arcanti tvā marutaḥ pūtadakṣās tvam eṣām ṛṣir indrāsi dhīraḥ
anu yad īm maruto mandasānam ārcann indram papivāṃsaṃ sutasya
ādatta vajram abhi yad ahiṃ hann apo yahvīr asṛjat sartavā u
uta brahmāṇo maruto me asyendraḥ somasya suṣutasya peyāḥ
tad dhi havyam manuṣe gā avindad ahann ahim papivāṃ indro asya
ād rodasī vitaraṃ vi ṣkabhāyat saṃvivyānaś cid bhiyase mṛgaṃ kaḥ
jigartim indro apajargurāṇaḥ prati śvasantam ava dānavaṃ han
adha kratvā maghavan tubhyaṃ devā anu viśve adaduḥ somapeyam
yat sūryasya haritaḥ patantīḥ puraḥ satīr uparā etaśe kaḥ
nava yad asya navatiṃ ca bhogān sākaṃ vajreṇa maghavā vivṛścat
arcantīndram marutaḥ sadhasthe traiṣṭubhena vacasā bādhata dyām
sakhā sakhye apacat tūyam agnir asya kratvā mahiṣā trī śatāni
trī sākam indro manuṣaḥ sarāṃsi sutam pibad vṛtrahatyāya somam
trī yac chatā mahiṣāṇām agho mās trī sarāṃsi maghavā somyāpāḥ
kāraṃ na viśve ahvanta devā bharam indrāya yad ahiṃ jaghāna
uśanā yat sahasyair ayātaṃ gṛham indra jūjuvānebhir aśvaiḥ
vanvāno atra sarathaṃ yayātha kutsena devair avanor ha śuṣṇam
prānyac cakram avṛhaḥ sūryasya kutsāyānyad varivo yātave 'kaḥ
anāso dasyūṃr amṛṇo vadhena ni duryoṇa āvṛṇaṅ mṛdhravācaḥ
stomāsas tvā gaurivīter avardhann arandhayo vaidathināya piprum
ā tvām ṛjiśvā sakhyāya cakre pacan paktīr apibaḥ somam asya
navagvāsaḥ sutasomāsa indraṃ daśagvāso abhy arcanty arkaiḥ
gavyaṃ cid ūrvam apidhānavantaṃ taṃ cin naraḥ śaśamānā apa vran
katho nu te pari carāṇi vidvān vīryā maghavan yā cakartha
yā co nu navyā kṛṇavaḥ śaviṣṭha pred u tā te vidatheṣu bravāma
etā viśvā cakṛvāṃ indra bhūry aparīto januṣā vīryeṇa
yā cin nu vajrin kṛṇavo dadhṛṣvān na te vartā taviṣyā asti tasyāḥ
indra brahma kriyamāṇā juṣasva yā te śaviṣṭha navyā akarma
vastreva bhadrā sukṛtā vasūyū rathaṃ na dhīraḥ svapā atakṣam
kva sya vīraḥ ko apaśyad indraṃ sukharatham īyamānaṃ haribhyām
yo rāyā vajrī sutasomam icchan tad oko gantā puruhūta ūtī
avācacakṣam padam asya sasvar ugraṃ nidhātur anv āyam icchan
apṛccham anyāṃ uta te ma āhur indraṃ naro bubudhānā aśema
pra nu vayaṃ sute yā te kṛtānīndra bravāma yāni no jujoṣaḥ
vedad avidvāñ chṛṇavac ca vidvān vahate 'yam maghavā sarvasenaḥ
sthiram manaś cakṛṣe jāta indra veṣīd eko yudhaye bhūyasaś cit
aśmānaṃ cic chavasā didyuto vi vido gavām ūrvam usriyāṇām
paro yat tvam parama ājaniṣṭhāḥ parāvati śrutyaṃ nāma bibhrat
ataś cid indrād abhayanta devā viśvā apo ajayad dāsapatnīḥ
tubhyed ete marutaḥ suśevā arcanty arkaṃ sunvanty andhaḥ
ahim ohānam apa āśayānam pra māyābhir māyinaṃ sakṣad indraḥ
vi ṣū mṛdho januṣā dānam invann ahan gavā maghavan saṃcakānaḥ
atrā dāsasya namuceḥ śiro yad avartayo manave gātum icchan
yujaṃ hi mām akṛthā ād id indra śiro dāsasya namucer mathāyan
aśmānaṃ cit svaryaṃ vartamānam pra cakriyeva rodasī marudbhyaḥ
striyo hi dāsa āyudhāni cakre kim mā karann abalā asya senāḥ
antar hy akhyad ubhe asya dhene athopa praid yudhaye dasyum indraḥ
sam atra gāvo 'bhito 'navanteheha vatsair viyutā yad āsan
saṃ tā indro asṛjad asya śākair yad īṃ somāsaḥ suṣutā amandan
yad īṃ somā babhrudhūtā amandann aroravīd vṛṣabhaḥ sādaneṣu
purandaraḥ papivāṃ indro asya punar gavām adadād usriyāṇām
bhadram idaṃ ruśamā agne akran gavāṃ catvāri dadataḥ sahasrā
ṛṇañcayasya prayatā maghāni praty agrabhīṣma nṛtamasya nṛṇām
supeśasam māva sṛjanty astaṃ gavāṃ sahasrai ruśamāso agne
tīvrā indram amamanduḥ sutāso 'ktor vyuṣṭau paritakmyāyāḥ
aucchat sā rātrī paritakmyā yāṃ ṛṇañcaye rājani ruśamānām
atyo na vājī raghur ajyamāno babhruś catvāry asanat sahasrā
catuḥsahasraṃ gavyasya paśvaḥ praty agrabhīṣma ruśameṣv agne
gharmaś cit taptaḥ pravṛje ya āsīd ayasmayas tam v ādāma viprāḥ
indro rathāya pravataṃ kṛṇoti yam adhyasthān maghavā vājayantam
yūtheva paśvo vy unoti gopā ariṣṭo yāti prathamaḥ siṣāsan
ā pra drava harivo mā vi venaḥ piśaṅgarāte abhi naḥ sacasva
nahi tvad indra vasyo anyad asty amenāṃś cij janivataś cakartha
ud yat sahaḥ sahasa ājaniṣṭa dediṣṭa indra indriyāṇi viśvā
prācodayat sudughā vavre antar vi jyotiṣā saṃvavṛtvat tamo 'vaḥ
anavas te ratham aśvāya takṣan tvaṣṭā vajram puruhūta dyumantam
brahmāṇa indram mahayanto arkair avardhayann ahaye hantavā u
vṛṣṇe yat te vṛṣaṇo arkam arcān indra grāvāṇo aditiḥ sajoṣāḥ
anaśvāso ye pavayo 'rathā indreṣitā abhy avartanta dasyūn
pra te pūrvāṇi karaṇāni vocam pra nūtanā maghavan yā cakartha
śaktīvo yad vibharā rodasī ubhe jayann apo manave dānucitrāḥ
tad in nu te karaṇaṃ dasma viprāhiṃ yad ghnann ojo atrāmimīthāḥ
śuṣṇasya cit pari māyā agṛbhṇāḥ prapitvaṃ yann apa dasyūṃr asedhaḥ
tvam apo yadave turvaśāyāramayaḥ sudughāḥ pāra indra
ugram ayātam avaho ha kutsaṃ saṃ ha yad vām uśanāranta devāḥ
indrākutsā vahamānā rathenā vām atyā api karṇe vahantu
niḥ ṣīm adbhyo dhamatho niḥ ṣadhasthān maghono hṛdo varathas tamāṃsi
vātasya yuktān suyujaś cid aśvān kaviś cid eṣo ajagann avasyuḥ
viśve te atra marutaḥ sakhāya indra brahmāṇi taviṣīm avardhan
sūraś cid ratham paritakmyāyām pūrvaṃ karad uparaṃ jūjuvāṃsam
bharac cakram etaśaḥ saṃ riṇāti puro dadhat saniṣyati kratuṃ naḥ
āyaṃ janā abhicakṣe jagāmendraḥ sakhāyaṃ sutasomam icchan
vadan grāvāva vedim bhriyāte yasya jīram adhvaryavaś caranti
ye cākananta cākananta nū te martā amṛta mo te aṃha āran
vāvandhi yajyūṃr uta teṣu dhehy ojo janeṣu yeṣu te syāma
adardar utsam asṛjo vi khāni tvam arṇavān badbadhānāṃ aramṇāḥ
mahāntam indra parvataṃ vi yad vaḥ sṛjo vi dhārā ava dānavaṃ han
tvam utsāṃ ṛtubhir badbadhānāṃ araṃha ūdhaḥ parvatasya vajrin
ahiṃ cid ugra prayutaṃ śayānaṃ jaghanvāṃ indra taviṣīm adhatthāḥ
tyasya cin mahato nir mṛgasya vadhar jaghāna taviṣībhir indraḥ
ya eka id apratir manyamāna ād asmād anyo ajaniṣṭa tavyān
tyaṃ cid eṣāṃ svadhayā madantam miho napātaṃ suvṛdhaṃ tamogām
vṛṣaprabharmā dānavasya bhāmaṃ vajreṇa vajrī ni jaghāna śuṣṇam
tyaṃ cid asya kratubhir niṣattam amarmaṇo vidad id asya marma
yad īṃ sukṣatra prabhṛtā madasya yuyutsantaṃ tamasi harmye dhāḥ
tyaṃ cid itthā katpayaṃ śayānam asūrye tamasi vāvṛdhānam
taṃ cin mandāno vṛṣabhaḥ sutasyoccair indro apagūryā jaghāna
ud yad indro mahate dānavāya vadhar yamiṣṭa saho apratītam
yad īṃ vajrasya prabhṛtau dadābha viśvasya jantor adhamaṃ cakāra
tyaṃ cid arṇam madhupaṃ śayānam asinvaṃ vavram mahy ādad ugraḥ
apādam atram mahatā vadhena ni duryoṇa āvṛṇaṅ mṛdhravācam
ko asya śuṣmaṃ taviṣīṃ varāta eko dhanā bharate apratītaḥ
ime cid asya jrayaso nu devī indrasyaujaso bhiyasā jihāte
ny asmai devī svadhitir jihīta indrāya gātur uśatīva yeme
saṃ yad ojo yuvate viśvam ābhir anu svadhāvne kṣitayo namanta
ekaṃ nu tvā satpatim pāñcajanyaṃ jātaṃ śṛṇomi yaśasaṃ janeṣu
tam me jagṛbhra āśaso naviṣṭhaṃ doṣā vastor havamānāsa indram
evā hi tvām ṛtuthā yātayantam maghā viprebhyo dadataṃ śṛṇomi
kiṃ te brahmāṇo gṛhate sakhāyo ye tvāyā nidadhuḥ kāmam indra
mahi mahe tavase dīdhye nṝn indrāyetthā tavase atavyān
yo asmai sumatiṃ vājasātau stuto jane samaryaś ciketa
sa tvaṃ na indra dhiyasāno arkair harīṇāṃ vṛṣan yoktram aśreḥ
yā itthā maghavann anu joṣaṃ vakṣo abhi prāryaḥ sakṣi janān
na te ta indrābhy asmad ṛṣvāyuktāso abrahmatā yad asan
tiṣṭhā ratham adhi taṃ vajrahastā raśmiṃ deva yamase svaśvaḥ
purū yat ta indra santy ukthā gave cakarthorvarāsu yudhyan
tatakṣe sūryāya cid okasi sve vṛṣā samatsu dāsasya nāma cit
vayaṃ te ta indra ye ca naraḥ śardho jajñānā yātāś ca rathāḥ
āsmāñ jagamyād ahiśuṣma satvā bhago na havyaḥ prabhṛtheṣu cāruḥ
papṛkṣeṇyam indra tve hy ojo nṛmṇāni ca nṛtamāno amartaḥ
sa na enīṃ vasavāno rayiṃ dāḥ prārya stuṣe tuvimaghasya dānam
evā na indrotibhir ava pāhi gṛṇataḥ śūra kārūn
uta tvacaṃ dadato vājasātau piprīhi madhvaḥ suṣutasya cāroḥ
uta tye mā paurukutsyasya sūres trasadasyor hiraṇino rarāṇāḥ
vahantu mā daśa śyetāso asya gairikṣitasya kratubhir nu saśce
uta tye mā mārutāśvasya śoṇāḥ kratvāmaghāso vidathasya rātau
sahasrā me cyavatāno dadāna ānūkam aryo vapuṣe nārcat
uta tye mā dhvanyasya juṣṭā lakṣmaṇyasya suruco yatānāḥ
mahnā rāyaḥ saṃvaraṇasya ṛṣer vrajaṃ na gāvaḥ prayatā api gman
ajātaśatrum ajarā svarvaty anu svadhāmitā dasmam īyate
sunotana pacata brahmavāhase puruṣṭutāya prataraṃ dadhātana
ā yaḥ somena jaṭharam apipratāmandata maghavā madhvo andhasaḥ
yad īm mṛgāya hantave mahāvadhaḥ sahasrabhṛṣṭim uśanā vadhaṃ yamat
yo asmai ghraṃsa uta vā ya ūdhani somaṃ sunoti bhavati dyumāṃ aha
apāpa śakras tatanuṣṭim ūhati tanūśubhram maghavā yaḥ kavāsakhaḥ
yasyāvadhīt pitaraṃ yasya mātaraṃ yasya śakro bhrātaraṃ nāta īṣate
vetīd v asya prayatā yataṅkaro na kilbiṣād īṣate vasva ākaraḥ
na pañcabhir daśabhir vaṣṭy ārabhaṃ nāsunvatā sacate puṣyatā cana
jināti ved amuyā hanti vā dhunir ā devayum bhajati gomati vraje
vitvakṣaṇaḥ samṛtau cakramāsajo 'sunvato viṣuṇaḥ sunvato vṛdhaḥ
indro viśvasya damitā vibhīṣaṇo yathāvaśaṃ nayati dāsam āryaḥ
sam īm paṇer ajati bhojanam muṣe vi dāśuṣe bhajati sūnaraṃ vasu
durge cana dhriyate viśva ā puru jano yo asya taviṣīm acukrudhat
saṃ yaj janau sudhanau viśvaśardhasāv aved indro maghavā goṣu śubhriṣu
yujaṃ hy anyam akṛta pravepany ud īṃ gavyaṃ sṛjate satvabhir dhuniḥ
sahasrasām āgniveśiṃ gṛṇīṣe śatrim agna upamāṃ ketum aryaḥ
tasmā āpaḥ saṃyataḥ pīpayanta tasmin kṣatram amavat tveṣam astu
yas te sādhiṣṭho 'vasa indra kratuṣ ṭam ā bhara
asmabhyaṃ carṣaṇīsahaṃ sasniṃ vājeṣu duṣṭaram
yad indra te catasro yac chūra santi tisraḥ
yad vā pañca kṣitīnām avas tat su na ā bhara
ā te 'vo vareṇyaṃ vṛṣantamasya hūmahe
vṛṣajūtir hi jajñiṣa ābhūbhir indra turvaṇiḥ
vṛṣā hy asi rādhase jajñiṣe vṛṣṇi te śavaḥ
svakṣatraṃ te dhṛṣan manaḥ satrāham indra pauṃsyam
tvaṃ tam indra martyam amitrayantam adrivaḥ
sarvarathā śatakrato ni yāhi śavasas pate
tvām id vṛtrahantama janāso vṛktabarhiṣaḥ
ugram pūrvīṣu pūrvyaṃ havante vājasātaye
asmākam indra duṣṭaram puroyāvānam ājiṣu
sayāvānaṃ dhane-dhane vājayantam avā ratham
asmākam indrehi no ratham avā purandhyā
vayaṃ śaviṣṭha vāryaṃ divi śravo dadhīmahi divi stomam manāmahe
sa ā gamad indro yo vasūnāṃ ciketad dātuṃ dāmano rayīṇām
dhanvacaro na vaṃsagas tṛṣāṇaś cakamānaḥ pibatu dugdham aṃśum
ā te hanū harivaḥ śūra śipre ruhat somo na parvatasya pṛṣṭhe
anu tvā rājann arvato na hinvan gīrbhir madema puruhūta viśve
cakraṃ na vṛttam puruhūta vepate mano bhiyā me amater id adrivaḥ
rathād adhi tvā jaritā sadāvṛdha kuvin nu stoṣan maghavan purūvasuḥ
eṣa grāveva jaritā ta indreyarti vācam bṛhad āśuṣāṇaḥ
pra savyena maghavan yaṃsi rāyaḥ pra dakṣiṇid dharivo mā vi venaḥ
vṛṣā tvā vṛṣaṇaṃ vardhatu dyaur vṛṣā vṛṣabhyāṃ vahase haribhyām
sa no vṛṣā vṛṣarathaḥ suśipra vṛṣakrato vṛṣā vajrin bhare dhāḥ
yo rohitau vājinau vājinīvān tribhiḥ śataiḥ sacamānāv adiṣṭa
yūne sam asmai kṣitayo namantāṃ śrutarathāya maruto duvoyā
sam bhānunā yatate sūryasyājuhvāno ghṛtapṛṣṭhaḥ svañcāḥ
tasmā amṛdhrā uṣaso vy ucchān ya indrāya sunavāmety āha
samiddhāgnir vanavat stīrṇabarhir yuktagrāvā sutasomo jarāte
grāvāṇo yasyeṣiraṃ vadanty ayad adhvaryur haviṣāva sindhum
vadhūr iyam patim icchanty eti ya īṃ vahāte mahiṣīm iṣirām
āsya śravasyād ratha ā ca ghoṣāt purū sahasrā pari vartayāte
na sa rājā vyathate yasminn indras tīvraṃ somam pibati gosakhāyam
ā satvanair ajati hanti vṛtraṃ kṣeti kṣitīḥ subhago nāma puṣyan
puṣyāt kṣeme abhi yoge bhavāty ubhe vṛtau saṃyatī saṃ jayāti
priyaḥ sūrye priyo agnā bhavāti ya indrāya sutasomo dadāśat
uroṣ ṭa indra rādhaso vibhvī rātiḥ śatakrato
adhā no viśvacarṣaṇe dyumnā sukṣatra maṃhaya
yad īm indra śravāyyam iṣaṃ śaviṣṭha dadhiṣe
paprathe dīrghaśruttamaṃ hiraṇyavarṇa duṣṭaram
śuṣmāso ye te adrivo mehanā ketasāpaḥ
ubhā devāv abhiṣṭaye divaś ca gmaś ca rājathaḥ
uto no asya kasya cid dakṣasya tava vṛtrahan
asmabhyaṃ nṛmṇam ā bharāsmabhyaṃ nṛmaṇasyase
nū ta ābhir abhiṣṭibhis tava śarmañ chatakrato
indra syāma sugopāḥ śūra syāma sugopāḥ
yad indra citra mehanāsti tvādātam adrivaḥ
rādhas tan no vidadvasa ubhayāhasty ā bhara
yan manyase vareṇyam indra dyukṣaṃ tad ā bhara
vidyāma tasya te vayam akūpārasya dāvane
yat te ditsu prarādhyam mano asti śrutam bṛhat
tena dṛḷhā cid adriva ā vājaṃ darṣi sātaye
maṃhiṣṭhaṃ vo maghonāṃ rājānaṃ carṣaṇīnām
indram upa praśastaye pūrvībhir jujuṣe giraḥ
asmā it kāvyaṃ vaca uktham indrāya śaṃsyam
tasmā u brahmavāhase giro vardhanty atrayo giraḥ śumbhanty atrayaḥ
ā yāhy adribhiḥ sutaṃ somaṃ somapate piba
vṛṣann indra vṛṣabhir vṛtrahantama
vṛṣā grāvā vṛṣā mado vṛṣā somo ayaṃ sutaḥ
vṛṣann indra vṛṣabhir vṛtrahantama
vṛṣā tvā vṛṣaṇaṃ huve vajriñ citrābhir ūtibhiḥ
vṛṣann indra vṛṣabhir vṛtrahantama
ṛjīṣī vajrī vṛṣabhas turāṣāṭ chuṣmī rājā vṛtrahā somapāvā
yuktvā haribhyām upa yāsad arvāṅ mādhyandine savane matsad indraḥ
yat tvā sūrya svarbhānus tamasāvidhyad āsuraḥ
akṣetravid yathā mugdho bhuvanāny adīdhayuḥ
svarbhānor adha yad indra māyā avo divo vartamānā avāhan
gūḷhaṃ sūryaṃ tamasāpavratena turīyeṇa brahmaṇāvindad atriḥ
mā mām imaṃ tava santam atra irasyā drugdho bhiyasā ni gārīt
tvam mitro asi satyarādhās tau mehāvataṃ varuṇaś ca rājā
grāvṇo brahmā yuyujānaḥ saparyan kīriṇā devān namasopaśikṣan
atriḥ sūryasya divi cakṣur ādhāt svarbhānor apa māyā aghukṣat
yaṃ vai sūryaṃ svarbhānus tamasāvidhyad āsuraḥ
atrayas tam anv avindan nahy anye aśaknuvan
ko nu vām mitrāvaruṇāv ṛtāyan divo vā mahaḥ pārthivasya vā de
ṛtasya vā sadasi trāsīthāṃ no yajñāyate vā paśuṣo na vājān
te no mitro varuṇo aryamāyur indra ṛbhukṣā maruto juṣanta
namobhir vā ye dadhate suvṛktiṃ stomaṃ rudrāya mīḷhuṣe sajoṣāḥ
ā vāṃ yeṣṭhāśvinā huvadhyai vātasya patman rathyasya puṣṭau
uta vā divo asurāya manma prāndhāṃsīva yajyave bharadhvam
pra sakṣaṇo divyaḥ kaṇvahotā trito divaḥ sajoṣā vāto agniḥ
pūṣā bhagaḥ prabhṛthe viśvabhojā ājiṃ na jagmur āśvaśvatamāḥ
pra vo rayiṃ yuktāśvam bharadhvaṃ rāya eṣe 'vase dadhīta dhīḥ
suśeva evair auśijasya hotā ye va evā marutas turāṇām
pra vo vāyuṃ rathayujaṃ kṛṇudhvam pra devaṃ vipram panitāram arkaiḥ
iṣudhyava ṛtasāpaḥ purandhīr vasvīr no atra patnīr ā dhiye dhuḥ
upa va eṣe vandyebhiḥ śūṣaiḥ pra yahvī divaś citayadbhir arkaiḥ
uṣāsānaktā viduṣīva viśvam ā hā vahato martyāya yajñam
abhi vo arce poṣyāvato nṝn vāstoṣ patiṃ tvaṣṭāraṃ rarāṇaḥ
dhanyā sajoṣā dhiṣaṇā namobhir vanaspatīṃr oṣadhī rāya eṣe
tuje nas tane parvatāḥ santu svaitavo ye vasavo na vīrāḥ
panita āptyo yajataḥ sadā no vardhān naḥ śaṃsaṃ naryo abhiṣṭau
vṛṣṇo astoṣi bhūmyasya garbhaṃ trito napātam apāṃ suvṛkti
gṛṇīte agnir etarī na śūṣaiḥ śociṣkeśo ni riṇāti vanā
kathā mahe rudriyāya bravāma kad rāye cikituṣe bhagāya
āpa oṣadhīr uta no 'vantu dyaur vanā girayo vṛkṣakeśāḥ
śṛṇotu na ūrjām patir giraḥ sa nabhas tarīyāṃ iṣiraḥ parijmā
śṛṇvantv āpaḥ puro na śubhrāḥ pari sruco babṛhāṇasyādreḥ
vidā cin nu mahānto ye va evā bravāma dasmā vāryaṃ dadhānāḥ
vayaś cana subhva āva yanti kṣubhā martam anuyataṃ vadhasnaiḥ
ā daivyāni pārthivāni janmāpaś cācchā sumakhāya vocam
vardhantāṃ dyāvo giraś candrāgrā udā vardhantām abhiṣātā arṇāḥ
pade-pade me jarimā ni dhāyi varūtrī vā śakrā yā pāyubhiś ca
siṣaktu mātā mahī rasā naḥ smat sūribhir ṛjuhasta ṛjuvaniḥ
kathā dāśema namasā sudānūn evayā maruto acchoktau praśravaso maruto acchoktau
mā no 'hir budhnyo riṣe dhād asmākam bhūd upamātivaniḥ
iti cin nu prajāyai paśumatyai devāso vanate martyo va ā devāso vanate martyo vaḥ
atrā śivāṃ tanvo dhāsim asyā jarāṃ cin me nirṛtir jagrasīta
tāṃ vo devāḥ sumatim ūrjayantīm iṣam aśyāma vasavaḥ śasā goḥ
sā naḥ sudānur mṛḷayantī devī prati dravantī suvitāya gamyāḥ
abhi na iḷā yūthasya mātā sman nadībhir urvaśī vā gṛṇātu
urvaśī vā bṛhaddivā gṛṇānābhyūrṇvānā prabhṛthasyāyoḥ
siṣaktu na ūrjavyasya puṣṭeḥ
pra śantamā varuṇaṃ dīdhitī gīr mitram bhagam aditiṃ nūnam aśyāḥ
pṛṣadyoniḥ pañcahotā śṛṇotv atūrtapanthā asuro mayobhuḥ
prati me stomam aditir jagṛbhyāt sūnuṃ na mātā hṛdyaṃ suśevam
brahma priyaṃ devahitaṃ yad asty aham mitre varuṇe yan mayobhu
ud īraya kavitamaṃ kavīnām unattainam abhi madhvā ghṛtena
sa no vasūni prayatā hitāni candrāṇi devaḥ savitā suvāti
sam indra ṇo manasā neṣi gobhiḥ saṃ sūribhir harivaḥ saṃ svasti
sam brahmaṇā devahitaṃ yad asti saṃ devānāṃ sumatyā yajñiyānām
devo bhagaḥ savitā rāyo aṃśa indro vṛtrasya saṃjito dhanānām
ṛbhukṣā vāja uta vā purandhir avantu no amṛtāsas turāsaḥ
marutvato apratītasya jiṣṇor ajūryataḥ pra bravāmā kṛtāni
na te pūrve maghavan nāparāso na vīryaṃ nūtanaḥ kaś canāpa
upa stuhi prathamaṃ ratnadheyam bṛhaspatiṃ sanitāraṃ dhanānām
yaḥ śaṃsate stuvate śambhaviṣṭhaḥ purūvasur āgamaj johuvānam
tavotibhiḥ sacamānā ariṣṭā bṛhaspate maghavānaḥ suvīrāḥ
ye aśvadā uta vā santi godā ye vastradāḥ subhagās teṣu rāyaḥ
visarmāṇaṃ kṛṇuhi vittam eṣāṃ ye bhuñjate apṛṇanto na ukthaiḥ
apavratān prasave vāvṛdhānān brahmadviṣaḥ sūryād yāvayasva
ya ohate rakṣaso devavītāv acakrebhis tam maruto ni yāta
yo vaḥ śamīṃ śaśamānasya nindāt tucchyān kāmān karate siṣvidānaḥ
tam u ṣṭuhi yaḥ sviṣuḥ sudhanvā yo viśvasya kṣayati bheṣajasya
yakṣvā mahe saumanasāya rudraṃ namobhir devam asuraṃ duvasya
damūnaso apaso ye suhastā vṛṣṇaḥ patnīr nadyo vibhvataṣṭāḥ
sarasvatī bṛhaddivota rākā daśasyantīr varivasyantu śubhrāḥ
pra sū mahe suśaraṇāya medhāṃ giram bhare navyasīṃ jāyamānām
ya āhanā duhitur vakṣaṇāsu rūpā mināno akṛṇod idaṃ naḥ
pra suṣṭuti stanayantaṃ ruvantam iḷas patiṃ jaritar nūnam aśyāḥ
yo abdimāṃ udanimāṃ iyarti pra vidyutā rodasī ukṣamāṇaḥ
eṣa stomo mārutaṃ śardho acchā rudrasya sūnūṃr yuvanyūṃr ud aśyāḥ
kāmo rāye havate mā svasty upa stuhi pṛṣadaśvāṃ ayāsaḥ
praiṣa stomaḥ pṛthivīm antarikṣaṃ vanaspatīṃr oṣadhī rāye aśyāḥ
devo-devaḥ suhavo bhūtu mahyam mā no mātā pṛthivī durmatau dhāt
urau devā anibādhe syāma
sam aśvinor avasā nūtanena mayobhuvā supraṇītī gamema
ā no rayiṃ vahatam ota vīrān ā viśvāny amṛtā saubhagāni
ā dhenavaḥ payasā tūrṇyarthā amardhantīr upa no yantu madhvā
maho rāye bṛhatīḥ sapta vipro mayobhuvo jaritā johavīti
ā suṣṭutī namasā vartayadhyai dyāvā vājāya pṛthivī amṛdhre
pitā mātā madhuvacāḥ suhastā bhare-bhare no yaśasāv aviṣṭām
adhvaryavaś cakṛvāṃso madhūni pra vāyave bharata cāru śukram
hoteva naḥ prathamaḥ pāhy asya deva madhvo rarimā te madāya
daśa kṣipo yuñjate bāhū adriṃ somasya yā śamitārā suhastā
madhvo rasaṃ sugabhastir giriṣṭhāṃ caniścadad duduhe śukram aṃśuḥ
asāvi te jujuṣāṇāya somaḥ kratve dakṣāya bṛhate madāya
harī rathe sudhurā yoge arvāg indra priyā kṛṇuhi hūyamānaḥ
ā no mahīm aramatiṃ sajoṣā gnāṃ devīṃ namasā rātahavyām
madhor madāya bṛhatīm ṛtajñām āgne vaha pathibhir devayānaiḥ
añjanti yam prathayanto na viprā vapāvantaṃ nāgninā tapantaḥ
pitur na putra upasi preṣṭha ā gharmo agnim ṛtayann asādi
acchā mahī bṛhatī śantamā gīr dūto na gantv aśvinā huvadhyai
mayobhuvā sarathā yātam arvāg gantaṃ nidhiṃ dhuram āṇir na nābhim
pra tavyaso namauktiṃ turasyāham pūṣṇa uta vāyor adikṣi
yā rādhasā coditārā matīnāṃ yā vājasya draviṇodā uta tman
ā nāmabhir maruto vakṣi viśvān ā rūpebhir jātavedo huvānaḥ
yajñaṃ giro jarituḥ suṣṭutiṃ ca viśve ganta maruto viśva ūtī
ā no divo bṛhataḥ parvatād ā sarasvatī yajatā gantu yajñam
havaṃ devī jujuṣāṇā ghṛtācī śagmāṃ no vācam uśatī śṛṇotu
ā vedhasaṃ nīlapṛṣṭham bṛhantam bṛhaspatiṃ sadane sādayadhvam
sādadyoniṃ dama ā dīdivāṃsaṃ hiraṇyavarṇam aruṣaṃ sapema
ā dharṇasir bṛhaddivo rarāṇo viśvebhir gantv omabhir huvānaḥ
gnā vasāna oṣadhīr amṛdhras tridhātuśṛṅgo vṛṣabho vayodhāḥ
mātuṣ pade parame śukra āyor vipanyavo rāspirāso agman
suśevyaṃ namasā rātahavyāḥ śiśum mṛjanty āyavo na vāse
bṛhad vayo bṛhate tubhyam agne dhiyājuro mithunāsaḥ sacanta
devo-devaḥ suhavo bhūtu mahyam mā no mātā pṛthivī durmatau dhāt
urau devā anibādhe syāma
sam aśvinor avasā nūtanena mayobhuvā supraṇītī gamema
ā no rayiṃ vahatam ota vīrān ā viśvāny amṛtā saubhagāni
tam pratnathā pūrvathā viśvathemathā jyeṣṭhatātim barhiṣadaṃ svarvidam
pratīcīnaṃ vṛjanaṃ dohase girāśuṃ jayantam anu yāsu vardhase
śriye sudṛśīr uparasya yāḥ svar virocamānaḥ kakubhām acodate
sugopā asi na dabhāya sukrato paro māyābhir ṛta āsa nāma te
atyaṃ haviḥ sacate sac ca dhātu cāriṣṭagātuḥ sa hotā sahobhariḥ
prasarsrāṇo anu barhir vṛṣā śiśur madhye yuvājaro visruhā hitaḥ
pra va ete suyujo yāmann iṣṭaye nīcīr amuṣmai yamya ṛtāvṛdhaḥ
suyantubhiḥ sarvaśāsair abhīśubhiḥ krivir nāmāni pravaṇe muṣāyati
saṃjarbhurāṇas tarubhiḥ sutegṛbhaṃ vayākinaṃ cittagarbhāsu susvaruḥ
dhāravākeṣv ṛjugātha śobhase vardhasva patnīr abhi jīvo adhvare
yādṛg eva dadṛśe tādṛg ucyate saṃ chāyayā dadhire sidhrayāpsv ā
mahīm asmabhyam uruṣām uru jrayo bṛhat suvīram anapacyutaṃ sahaḥ
vety agrur janivān vā ati spṛdhaḥ samaryatā manasā sūryaḥ kaviḥ
ghraṃsaṃ rakṣantam pari viśvato gayam asmākaṃ śarma vanavat svāvasuḥ
jyāyāṃsam asya yatunasya ketuna ṛṣisvaraṃ carati yāsu nāma te
yādṛśmin dhāyi tam apasyayā vidad ya u svayaṃ vahate so araṃ karat
samudram āsām ava tasthe agrimā na riṣyati savanaṃ yasminn āyatā
atrā na hārdi kravaṇasya rejate yatrā matir vidyate pūtabandhanī
sa hi kṣatrasya manasasya cittibhir evāvadasya yajatasya sadhreḥ
avatsārasya spṛṇavāma raṇvabhiḥ śaviṣṭhaṃ vājaṃ viduṣā cid ardhyam
śyena āsām aditiḥ kakṣyo mado viśvavārasya yajatasya māyinaḥ
sam anyam-anyam arthayanty etave vidur viṣāṇam paripānam anti te
sadāpṛṇo yajato vi dviṣo vadhīd bāhuvṛktaḥ śrutavit taryo vaḥ sacā
ubhā sa varā praty eti bhāti ca yad īṃ gaṇam bhajate suprayāvabhiḥ
sutambharo yajamānasya satpatir viśvāsām ūdhaḥ sa dhiyām udañcanaḥ
bharad dhenū rasavac chiśriye payo 'nubruvāṇo adhy eti na svapan
yo jāgāra tam ṛcaḥ kāmayante yo jāgāra tam u sāmāni yanti
yo jāgāra tam ayaṃ soma āha tavāham asmi sakhye nyokāḥ
agnir jāgāra tam ṛcaḥ kāmayante 'gnir jāgāra tam u sāmāni yanti
agnir jāgāra tam ayaṃ soma āha tavāham asmi sakhye nyokāḥ
vidā divo viṣyann adrim ukthair āyatyā uṣaso arcino guḥ
apāvṛta vrajinīr ut svar gād vi duro mānuṣīr deva āvaḥ
vi sūryo amatiṃ na śriyaṃ sād orvād gavām mātā jānatī gāt
dhanvarṇaso nadyaḥ khādoarṇā sthūṇeva sumitā dṛṃhata dyauḥ
asmā ukthāya parvatasya garbho mahīnāṃ januṣe pūrvyāya
vi parvato jihīta sādhata dyaur āvivāsanto dasayanta bhūma
sūktebhir vo vacobhir devajuṣṭair indrā nv agnī avase huvadhyai
ukthebhir hi ṣmā kavayaḥ suyajñā āvivāsanto maruto yajanti
eto nv adya sudhyo bhavāma pra ducchunā minavāmā varīyaḥ
āre dveṣāṃsi sanutar dadhāmāyāma prāñco yajamānam accha
etā dhiyaṃ kṛṇavāmā sakhāyo 'pa yā mātāṃ ṛṇuta vrajaṃ goḥ
yayā manur viśiśipraṃ jigāya yayā vaṇig vaṅkur āpā purīṣam
anūnod atra hastayato adrir ārcan yena daśa māso navagvāḥ
ṛtaṃ yatī saramā gā avindad viśvāni satyāṅgirāś cakāra
viśve asyā vyuṣi māhināyāḥ saṃ yad gobhir aṅgiraso navanta
utsa āsām parame sadhastha ṛtasya pathā saramā vidad gāḥ
ā sūryo yātu saptāśvaḥ kṣetraṃ yad asyorviyā dīrghayāthe
raghuḥ śyenaḥ patayad andho acchā yuvā kavir dīdayad goṣu gacchan
ā sūryo aruhac chukram arṇo 'yukta yad dharito vītapṛṣṭhāḥ
udnā na nāvam anayanta dhīrā āśṛṇvatīr āpo arvāg atiṣṭhan
dhiyaṃ vo apsu dadhiṣe svarṣāṃ yayātaran daśa māso navagvāḥ
ayā dhiyā syāma devagopā ayā dhiyā tuturyāmāty aṃhaḥ
hayo na vidvāṃ ayuji svayaṃ dhuri tāṃ vahāmi prataraṇīm avasyuvam
nāsyā vaśmi vimucaṃ nāvṛtam punar vidvān pathaḥ puraeta ṛju neṣati
agna indra varuṇa mitra devāḥ śardhaḥ pra yanta mārutota viṣṇo
ubhā nāsatyā rudro adha gnāḥ pūṣā bhagaḥ sarasvatī juṣanta
indrāgnī mitrāvaruṇāditiṃ svaḥ pṛthivīṃ dyām marutaḥ parvatāṃ apaḥ
huve viṣṇum pūṣaṇam brahmaṇas patim bhagaṃ nu śaṃsaṃ savitāram ūtaye
uta no viṣṇur uta vāto asridho draviṇodā uta somo mayas karat
uta ṛbhava uta rāye no aśvinota tvaṣṭota vibhvānu maṃsate
uta tyan no mārutaṃ śardha ā gamad divikṣayaṃ yajatam barhir āsade
bṛhaspatiḥ śarma pūṣota no yamad varūthyaṃ varuṇo mitro aryamā
uta tye naḥ parvatāsaḥ suśastayaḥ sudītayo nadyas trāmaṇe bhuvan
bhago vibhaktā śavasāvasā gamad uruvyacā aditiḥ śrotu me havam
devānām patnīr uśatīr avantu naḥ prāvantu nas tujaye vājasātaye
yāḥ pārthivāso yā apām api vrate tā no devīḥ suhavāḥ śarma yacchata
uta gnā vyantu devapatnīr indrāṇy agnāyy aśvinī rāṭ
ā rodasī varuṇānī śṛṇotu vyantu devīr ya ṛtur janīnām
prayuñjatī diva eti bruvāṇā mahī mātā duhitur bodhayantī
āvivāsantī yuvatir manīṣā pitṛbhya ā sadane johuvānā
ajirāsas tadapa īyamānā ātasthivāṃso amṛtasya nābhim
anantāsa uravo viśvataḥ sīm pari dyāvāpṛthivī yanti panthāḥ
ukṣā samudro aruṣaḥ suparṇaḥ pūrvasya yonim pitur ā viveśa
madhye divo nihitaḥ pṛśnir aśmā vi cakrame rajasas pāty antau
catvāra īm bibhrati kṣemayanto daśa garbhaṃ carase dhāpayante
tridhātavaḥ paramā asya gāvo divaś caranti pari sadyo antān
idaṃ vapur nivacanaṃ janāsaś caranti yan nadyas tasthur āpaḥ
dve yad īm bibhṛto mātur anye iheha jāte yamyā sabandhū
vi tanvate dhiyo asmā apāṃsi vastrā putrāya mātaro vayanti
upaprakṣe vṛṣaṇo modamānā divas pathā vadhvo yanty accha
tad astu mitrāvaruṇā tad agne śaṃ yor asmabhyam idam astu śastam
aśīmahi gādham uta pratiṣṭhāṃ namo dive bṛhate sādanāya
kad u priyāya dhāmne manāmahe svakṣatrāya svayaśase mahe vayam
āmenyasya rajaso yad abhra āṃ apo vṛṇānā vitanoti māyinī
tā atnata vayunaṃ vīravakṣaṇaṃ samānyā vṛtayā viśvam ā rajaḥ
apo apācīr aparā apejate pra pūrvābhis tirate devayur janaḥ
ā grāvabhir ahanyebhir aktubhir variṣṭhaṃ vajram ā jigharti māyini
śataṃ vā yasya pracaran sve dame saṃvartayanto vi ca vartayann ahā
tām asya rītim paraśor iva praty anīkam akhyam bhuje asya varpasaḥ
sacā yadi pitumantam iva kṣayaṃ ratnaṃ dadhāti bharahūtaye viśe
sa jihvayā caturanīka ṛñjate cāru vasāno varuṇo yatann arim
na tasya vidma puruṣatvatā vayaṃ yato bhagaḥ savitā dāti vāryam
devaṃ vo adya savitāram eṣe bhagaṃ ca ratnaṃ vibhajantam āyoḥ
ā vāṃ narā purubhujā vavṛtyāṃ dive-dive cid aśvinā sakhīyan
prati prayāṇam asurasya vidvān sūktair devaṃ savitāraṃ duvasya
upa bruvīta namasā vijānañ jyeṣṭhaṃ ca ratnaṃ vibhajantam āyoḥ
adatrayā dayate vāryāṇi pūṣā bhago aditir vasta usraḥ
indro viṣṇur varuṇo mitro agnir ahāni bhadrā janayanta dasmāḥ
tan no anarvā savitā varūthaṃ tat sindhava iṣayanto anu gman
upa yad voce adhvarasya hotā rāyaḥ syāma patayo vājaratnāḥ
pra ye vasubhya īvad ā namo dur ye mitre varuṇe sūktavācaḥ
avaitv abhvaṃ kṛṇutā varīyo divaspṛthivyor avasā madema
viśvo devasya netur marto vurīta sakhyam
viśvo rāya iṣudhyati dyumnaṃ vṛṇīta puṣyase
te te deva netar ye cemāṃ anuśase
te rāyā te hy āpṛce sacemahi sacathyaiḥ
ato na ā nṝn atithīn ataḥ patnīr daśasyata
āre viśvam patheṣṭhāṃ dviṣo yuyotu yūyuviḥ
yatra vahnir abhihito dudravad droṇyaḥ paśuḥ
nṛmaṇā vīrapastyo 'rṇā dhīreva sanitā
eṣa te deva netā rathaspatiḥ śaṃ rayiḥ
śaṃ rāye śaṃ svastaya iṣastuto manāmahe devastuto manāmahe
agne sutasya pītaye viśvair ūmebhir ā gahi
devebhir havyadātaye
ṛtadhītaya ā gata satyadharmāṇo adhvaram
agneḥ pibata jihvayā
viprebhir vipra santya prātaryāvabhir ā gahi
devebhiḥ somapītaye
ayaṃ somaś camū suto 'matre pari ṣicyate
priya indrāya vāyave
vāyav ā yāhi vītaye juṣāṇo havyadātaye
pibā sutasyāndhaso abhi prayaḥ
indraś ca vāyav eṣāṃ sutānām pītim arhathaḥ
tāñ juṣethām arepasāv abhi prayaḥ
sutā indrāya vāyave somāso dadhyāśiraḥ
nimnaṃ na yanti sindhavo 'bhi prayaḥ
sajūr viśvebhir devebhir aśvibhyām uṣasā sajūḥ
ā yāhy agne atrivat sute raṇa
sajūr mitrāvaruṇābhyāṃ sajūḥ somena viṣṇunā
ā yāhy agne atrivat sute raṇa
sajūr ādityair vasubhiḥ sajūr indreṇa vāyunā
ā yāhy agne atrivat sute raṇa
svasti no mimītām aśvinā bhagaḥ svasti devy aditir anarvaṇaḥ
svasti pūṣā asuro dadhātu naḥ svasti dyāvāpṛthivī sucetunā
svastaye vāyum upa bravāmahai somaṃ svasti bhuvanasya yas patiḥ
bṛhaspatiṃ sarvagaṇaṃ svastaye svastaya ādityāso bhavantu naḥ
viśve devā no adyā svastaye vaiśvānaro vasur agniḥ svastaye
devā avantv ṛbhavaḥ svastaye svasti no rudraḥ pātv aṃhasaḥ
svasti mitrāvaruṇā svasti pathye revati
svasti na indraś cāgniś ca svasti no adite kṛdhi
svasti panthām anu carema sūryācandramasāv iva
punar dadatāghnatā jānatā saṃ gamemahi
pra śyāvāśva dhṛṣṇuyārcā marudbhir ṛkvabhiḥ
ye adrogham anuṣvadhaṃ śravo madanti yajñiyāḥ
te hi sthirasya śavasaḥ sakhāyaḥ santi dhṛṣṇuyā
te yāmann ā dhṛṣadvinas tmanā pānti śaśvataḥ
te syandrāso nokṣaṇo 'ti ṣkandanti śarvarīḥ
marutām adhā maho divi kṣamā ca manmahe
marutsu vo dadhīmahi stomaṃ yajñaṃ ca dhṛṣṇuyā
viśve ye mānuṣā yugā pānti martyaṃ riṣaḥ
arhanto ye sudānavo naro asāmiśavasaḥ
pra yajñaṃ yajñiyebhyo divo arcā marudbhyaḥ
ā rukmair ā yudhā nara ṛṣvā ṛṣṭīr asṛkṣata
anv enāṃ aha vidyuto maruto jajjhatīr iva bhānur arta tmanā divaḥ
ye vāvṛdhanta pārthivā ya urāv antarikṣa ā
vṛjane vā nadīnāṃ sadhasthe vā maho divaḥ
śardho mārutam uc chaṃsa satyaśavasam ṛbhvasam
uta sma te śubhe naraḥ pra syandrā yujata tmanā
uta sma te paruṣṇyām ūrṇā vasata śundhyavaḥ
uta pavyā rathānām adrim bhindanty ojasā
āpathayo vipathayo 'ntaspathā anupathāḥ
etebhir mahyaṃ nāmabhir yajñaṃ viṣṭāra ohate
adhā naro ny ohate 'dhā niyuta ohate
adhā pārāvatā iti citrā rūpāṇi darśyā
chandastubhaḥ kubhanyava utsam ā kīriṇo nṛtuḥ
te me ke cin na tāyava ūmā āsan dṛśi tviṣe
ya ṛṣvā ṛṣṭividyutaḥ kavayaḥ santi vedhasaḥ
tam ṛṣe mārutaṃ gaṇaṃ namasyā ramayā girā
accha ṛṣe mārutaṃ gaṇaṃ dānā mitraṃ na yoṣaṇā
divo vā dhṛṣṇava ojasā stutā dhībhir iṣaṇyata
nū manvāna eṣāṃ devāṃ acchā na vakṣaṇā
dānā saceta sūribhir yāmaśrutebhir añjibhiḥ
pra ye me bandhveṣe gāṃ vocanta sūrayaḥ pṛśniṃ vocanta mātaram
adhā pitaram iṣmiṇaṃ rudraṃ vocanta śikvasaḥ
sapta me sapta śākina ekam-ekā śatā daduḥ
yamunāyām adhi śrutam ud rādho gavyam mṛje ni rādho aśvyam mṛje
ko veda jānam eṣāṃ ko vā purā sumneṣv āsa marutām
yad yuyujre kilāsyaḥ
aitān ratheṣu tasthuṣaḥ kaḥ śuśrāva kathā yayuḥ
kasmai sasruḥ sudāse anv āpaya iḷābhir vṛṣṭayaḥ saha
te ma āhur ya āyayur upa dyubhir vibhir made
naro maryā arepasa imān paśyann iti ṣṭuhi
ye añjiṣu ye vāśīṣu svabhānavaḥ srakṣu rukmeṣu khādiṣu
śrāyā ratheṣu dhanvasu
yuṣmākaṃ smā rathāṃ anu mude dadhe maruto jīradānavaḥ
vṛṣṭī dyāvo yatīr iva
ā yaṃ naraḥ sudānavo dadāśuṣe divaḥ kośam acucyavuḥ
vi parjanyaṃ sṛjanti rodasī anu dhanvanā yanti vṛṣṭayaḥ
tatṛdānāḥ sindhavaḥ kṣodasā rajaḥ pra sasrur dhenavo yathā
syannā aśvā ivādhvano vimocane vi yad vartanta enyaḥ
ā yāta maruto diva āntarikṣād amād uta
māva sthāta parāvataḥ
mā vo rasānitabhā kubhā krumur mā vaḥ sindhur ni rīramat
mā vaḥ pari ṣṭhāt sarayuḥ purīṣiṇy asme it sumnam astu vaḥ
taṃ vaḥ śardhaṃ rathānāṃ tveṣaṃ gaṇam mārutaṃ navyasīnām
anu pra yanti vṛṣṭayaḥ
śardhaṃ-śardhaṃ va eṣāṃ vrātaṃ-vrātaṃ gaṇaṃ-gaṇaṃ suśastibhiḥ
anu krāmema dhītibhiḥ
kasmā adya sujātāya rātahavyāya pra yayuḥ
enā yāmena marutaḥ
yena tokāya tanayāya dhānyam bījaṃ vahadhve akṣitam
asmabhyaṃ tad dhattana yad va īmahe rādho viśvāyu saubhagam
atīyāma nidas tiraḥ svastibhir hitvāvadyam arātīḥ
vṛṣṭvī śaṃ yor āpa usri bheṣajaṃ syāma marutaḥ saha
sudevaḥ samahāsati suvīro naro marutaḥ sa martyaḥ
yaṃ trāyadhve syāma te
stuhi bhojān stuvato asya yāmani raṇan gāvo na yavase
yataḥ pūrvāṃ iva sakhīṃr anu hvaya girā gṛṇīhi kāminaḥ
pra śardhāya mārutāya svabhānava imāṃ vācam anajā parvatacyute
gharmastubhe diva ā pṛṣṭhayajvane dyumnaśravase mahi nṛmṇam arcata
pra vo marutas taviṣā udanyavo vayovṛdho aśvayujaḥ parijrayaḥ
saṃ vidyutā dadhati vāśati tritaḥ svaranty āpo 'vanā parijrayaḥ
vidyunmahaso naro aśmadidyavo vātatviṣo marutaḥ parvatacyutaḥ
abdayā cin muhur ā hrādunīvṛta stanayadamā rabhasā udojasaḥ
vy aktūn rudrā vy ahāni śikvaso vy antarikṣaṃ vi rajāṃsi dhūtayaḥ
vi yad ajrāṃ ajatha nāva īṃ yathā vi durgāṇi maruto nāha riṣyatha
tad vīryaṃ vo maruto mahitvanaṃ dīrghaṃ tatāna sūryo na yojanam
etā na yāme agṛbhītaśociṣo 'naśvadāṃ yan ny ayātanā girim
abhrāji śardho maruto yad arṇasam moṣathā vṛkṣaṃ kapaneva vedhasaḥ
adha smā no aramatiṃ sajoṣasaś cakṣur iva yantam anu neṣathā sugam
na sa jīyate maruto na hanyate na sredhati na vyathate na riṣyati
nāsya rāya upa dasyanti notaya ṛṣiṃ vā yaṃ rājānaṃ vā suṣūdatha
niyutvanto grāmajito yathā naro 'ryamaṇo na marutaḥ kabandhinaḥ
pinvanty utsaṃ yad ināso asvaran vy undanti pṛthivīm madhvo andhasā
pravatvatīyam pṛthivī marudbhyaḥ pravatvatī dyaur bhavati prayadbhyaḥ
pravatvatīḥ pathyā antarikṣyāḥ pravatvantaḥ parvatā jīradānavaḥ
yan marutaḥ sabharasaḥ svarṇaraḥ sūrya udite madathā divo naraḥ
na vo 'śvāḥ śrathayantāha sisrataḥ sadyo asyādhvanaḥ pāram aśnutha
aṃseṣu va ṛṣṭayaḥ patsu khādayo vakṣassu rukmā maruto rathe śubhaḥ
agnibhrājaso vidyuto gabhastyoḥ śiprāḥ śīrṣasu vitatā hiraṇyayīḥ
taṃ nākam aryo agṛbhītaśociṣaṃ ruśat pippalam maruto vi dhūnutha
sam acyanta vṛjanātitviṣanta yat svaranti ghoṣaṃ vitatam ṛtāyavaḥ
yuṣmādattasya maruto vicetaso rāyaḥ syāma rathyo vayasvataḥ
na yo yucchati tiṣyo yathā divo 'sme rāranta marutaḥ sahasriṇam
yūyaṃ rayim maruta spārhavīraṃ yūyam ṛṣim avatha sāmavipram
yūyam arvantam bharatāya vājaṃ yūyaṃ dhattha rājānaṃ śruṣṭimantam
tad vo yāmi draviṇaṃ sadyaūtayo yenā svar ṇa tatanāma nṝṃr abhi
idaṃ su me maruto haryatā vaco yasya tarema tarasā śataṃ himāḥ
prayajyavo maruto bhrājadṛṣṭayo bṛhad vayo dadhire rukmavakṣasaḥ
īyante aśvaiḥ suyamebhir āśubhiḥ śubhaṃ yātām anu rathā avṛtsata
svayaṃ dadhidhve taviṣīṃ yathā vida bṛhan mahānta urviyā vi rājatha
utāntarikṣam mamire vy ojasā śubhaṃ yātām anu rathā avṛtsata
sākaṃ jātāḥ subhvaḥ sākam ukṣitāḥ śriye cid ā prataraṃ vāvṛdhur naraḥ
virokiṇaḥ sūryasyeva raśmayaḥ śubhaṃ yātām anu rathā avṛtsata
ābhūṣeṇyaṃ vo maruto mahitvanaṃ didṛkṣeṇyaṃ sūryasyeva cakṣaṇam
uto asmāṃ amṛtatve dadhātana śubhaṃ yātām anu rathā avṛtsata
ud īrayathā marutaḥ samudrato yūyaṃ vṛṣṭiṃ varṣayathā purīṣiṇaḥ
na vo dasrā upa dasyanti dhenavaḥ śubhaṃ yātām anu rathā avṛtsata
yad aśvān dhūrṣu pṛṣatīr ayugdhvaṃ hiraṇyayān praty atkāṃ amugdhvam
viśvā it spṛdho maruto vy asyatha śubhaṃ yātām anu rathā avṛtsata
na parvatā na nadyo varanta vo yatrācidhvam maruto gacchathed u tat
uta dyāvāpṛthivī yāthanā pari śubhaṃ yātām anu rathā avṛtsata
yat pūrvyam maruto yac ca nūtanaṃ yad udyate vasavo yac ca śasyate
viśvasya tasya bhavathā navedasaḥ śubhaṃ yātām anu rathā avṛtsata
mṛḷata no maruto mā vadhiṣṭanāsmabhyaṃ śarma bahulaṃ vi yantana
adhi stotrasya sakhyasya gātana śubhaṃ yātām anu rathā avṛtsata
yūyam asmān nayata vasyo acchā nir aṃhatibhyo maruto gṛṇānāḥ
juṣadhvaṃ no havyadātiṃ yajatrā vayaṃ syāma patayo rayīṇām
agne śardhantam ā gaṇam piṣṭaṃ rukmebhir añjibhiḥ
viśo adya marutām ava hvaye divaś cid rocanād adhi
yathā cin manyase hṛdā tad in me jagmur āśasaḥ
ye te nediṣṭhaṃ havanāny āgaman tān vardha bhīmasaṃdṛśaḥ
mīḷhuṣmatīva pṛthivī parāhatā madanty ety asmad ā
ṛkṣo na vo marutaḥ śimīvāṃ amo dudhro gaur iva bhīmayuḥ
ni ye riṇanty ojasā vṛthā gāvo na durdhuraḥ
aśmānaṃ cit svaryam parvataṃ girim pra cyāvayanti yāmabhiḥ
ut tiṣṭha nūnam eṣāṃ stomaiḥ samukṣitānām
marutām purutamam apūrvyaṃ gavāṃ sargam iva hvaye
yuṅgdhvaṃ hy aruṣī rathe yuṅgdhvaṃ ratheṣu rohitaḥ
yuṅgdhvaṃ harī ajirā dhuri voḷhave vahiṣṭhā dhuri voḷhave
uta sya vājy aruṣas tuviṣvaṇir iha sma dhāyi darśataḥ
mā vo yāmeṣu marutaś ciraṃ karat pra taṃ ratheṣu codata
rathaṃ nu mārutaṃ vayaṃ śravasyum ā huvāmahe
ā yasmin tasthau suraṇāni bibhratī sacā marutsu rodasī
taṃ vaḥ śardhaṃ ratheśubhaṃ tveṣam panasyum ā huve
yasmin sujātā subhagā mahīyate sacā marutsu mīḷhuṣī
ā rudrāsa indravantaḥ sajoṣaso hiraṇyarathāḥ suvitāya gantana
iyaṃ vo asmat prati haryate matis tṛṣṇaje na diva utsā udanyave
vāśīmanta ṛṣṭimanto manīṣiṇaḥ sudhanvāna iṣumanto niṣaṅgiṇaḥ
svaśvā stha surathāḥ pṛśnimātaraḥ svāyudhā maruto yāthanā śubham
dhūnutha dyām parvatān dāśuṣe vasu ni vo vanā jihate yāmano bhiyā
kopayatha pṛthivīm pṛśnimātaraḥ śubhe yad ugrāḥ pṛṣatīr ayugdhvam
vātatviṣo maruto varṣanirṇijo yamā iva susadṛśaḥ supeśasaḥ
piśaṅgāśvā aruṇāśvā arepasaḥ pratvakṣaso mahinā dyaur ivoravaḥ
purudrapsā añjimantaḥ sudānavas tveṣasaṃdṛśo anavabhrarādhasaḥ
sujātāso januṣā rukmavakṣaso divo arkā amṛtaṃ nāma bhejire
ṛṣṭayo vo maruto aṃsayor adhi saha ojo bāhvor vo balaṃ hitam
nṛmṇā śīrṣasv āyudhā ratheṣu vo viśvā vaḥ śrīr adhi tanūṣu pipiśe
gomad aśvāvad rathavat suvīraṃ candravad rādho maruto dadā naḥ
praśastiṃ naḥ kṛṇuta rudriyāso bhakṣīya vo 'vaso daivyasya
haye naro maruto mṛḷatā nas tuvīmaghāso amṛtā ṛtajñāḥ
satyaśrutaḥ kavayo yuvāno bṛhadgirayo bṛhad ukṣamāṇāḥ
tam u nūnaṃ taviṣīmantam eṣāṃ stuṣe gaṇam mārutaṃ navyasīnām
ya āśvaśvā amavad vahanta uteśire amṛtasya svarājaḥ
tveṣaṃ gaṇaṃ tavasaṃ khādihastaṃ dhunivratam māyinaṃ dātivāram
mayobhuvo ye amitā mahitvā vandasva vipra tuvirādhaso nṝn
ā vo yantūdavāhāso adya vṛṣṭiṃ ye viśve maruto junanti
ayaṃ yo agnir marutaḥ samiddha etaṃ juṣadhvaṃ kavayo yuvānaḥ
yūyaṃ rājānam iryaṃ janāya vibhvataṣṭaṃ janayathā yajatrāḥ
yuṣmad eti muṣṭihā bāhujūto yuṣmat sadaśvo marutaḥ suvīraḥ
arā ived acaramā aheva pra-pra jāyante akavā mahobhiḥ
pṛśneḥ putrā upamāso rabhiṣṭhāḥ svayā matyā marutaḥ sam mimikṣuḥ
yat prāyāsiṣṭa pṛṣatībhir aśvair vīḷupavibhir maruto rathebhiḥ
kṣodanta āpo riṇate vanāny avosriyo vṛṣabhaḥ krandatu dyauḥ
prathiṣṭa yāman pṛthivī cid eṣām bharteva garbhaṃ svam ic chavo dhuḥ
vātān hy aśvān dhury āyuyujre varṣaṃ svedaṃ cakrire rudriyāsaḥ
haye naro maruto mṛḷatā nas tuvīmaghāso amṛtā ṛtajñāḥ
satyaśrutaḥ kavayo yuvāno bṛhadgirayo bṛhad ukṣamāṇāḥ
pra va spaḷ akran suvitāya dāvane 'rcā dive pra pṛthivyā ṛtam bhare
ukṣante aśvān taruṣanta ā rajo 'nu svam bhānuṃ śrathayante arṇavaiḥ
amād eṣām bhiyasā bhūmir ejati naur na pūrṇā kṣarati vyathir yatī
dūredṛśo ye citayanta emabhir antar mahe vidathe yetire naraḥ
gavām iva śriyase śṛṅgam uttamaṃ sūryo na cakṣū rajaso visarjane
atyā iva subhvaś cārava sthana maryā iva śriyase cetathā naraḥ
ko vo mahānti mahatām ud aśnavat kas kāvyā marutaḥ ko ha pauṃsyā
yūyaṃ ha bhūmiṃ kiraṇaṃ na rejatha pra yad bharadhve suvitāya dāvane
aśvā ived aruṣāsaḥ sabandhavaḥ śūrā iva prayudhaḥ prota yuyudhuḥ
maryā iva suvṛdho vāvṛdhur naraḥ sūryasya cakṣuḥ pra minanti vṛṣṭibhiḥ
te ajyeṣṭhā akaniṣṭhāsa udbhido 'madhyamāso mahasā vi vāvṛdhuḥ
sujātāso januṣā pṛśnimātaro divo maryā ā no acchā jigātana
vayo na ye śreṇīḥ paptur ojasāntān divo bṛhataḥ sānunas pari
aśvāsa eṣām ubhaye yathā viduḥ pra parvatasya nabhanūṃr acucyavuḥ
mimātu dyaur aditir vītaye naḥ saṃ dānucitrā uṣaso yatantām
ācucyavur divyaṃ kośam eta ṛṣe rudrasya maruto gṛṇānāḥ
īḷe agniṃ svavasaṃ namobhir iha prasatto vi cayat kṛtaṃ naḥ
rathair iva pra bhare vājayadbhiḥ pradakṣiṇin marutāṃ stomam ṛdhyām
ā ye tasthuḥ pṛṣatīṣu śrutāsu sukheṣu rudrā maruto ratheṣu
vanā cid ugrā jihate ni vo bhiyā pṛthivī cid rejate parvataś cit
parvataś cin mahi vṛddho bibhāya divaś cit sānu rejata svane vaḥ
yat krīḷatha maruta ṛṣṭimanta āpa iva sadhryañco dhavadhve
varā ived raivatāso hiraṇyair abhi svadhābhis tanvaḥ pipiśre
śriye śreyāṃsas tavaso ratheṣu satrā mahāṃsi cakrire tanūṣu
ajyeṣṭhāso akaniṣṭhāsa ete sam bhrātaro vāvṛdhuḥ saubhagāya
yuvā pitā svapā rudra eṣāṃ sudughā pṛśniḥ sudinā marudbhyaḥ
yad uttame maruto madhyame vā yad vāvame subhagāso divi ṣṭha
ato no rudrā uta vā nv asyāgne vittād dhaviṣo yad yajāma
agniś ca yan maruto viśvavedaso divo vahadhva uttarād adhi ṣṇubhiḥ
te mandasānā dhunayo riśādaso vāmaṃ dhatta yajamānāya sunvate
agne marudbhiḥ śubhayadbhir ṛkvabhiḥ somam piba mandasāno gaṇaśribhiḥ
pāvakebhir viśvaminvebhir āyubhir vaiśvānara pradivā ketunā sajūḥ
ke ṣṭhā naraḥ śreṣṭhatamā ya eka-eka āyaya
paramasyāḥ parāvataḥ
kva vo 'śvāḥ kvābhīśavaḥ kathaṃ śeka kathā yaya
pṛṣṭhe sado nasor yamaḥ
jaghane coda eṣāṃ vi sakthāni naro yamuḥ
putrakṛthe na janayaḥ
parā vīrāsa etana maryāso bhadrajānayaḥ
agnitapo yathāsatha
sanat sāśvyam paśum uta gavyaṃ śatāvayam
śyāvāśvastutāya yā dor vīrāyopabarbṛhat
uta tvā strī śaśīyasī puṃso bhavati vasyasī
adevatrād arādhasaḥ
vi yā jānāti jasuriṃ vi tṛṣyantaṃ vi kāminam
devatrā kṛṇute manaḥ
uta ghā nemo astutaḥ pumāṃ iti bruve paṇiḥ
sa vairadeya it samaḥ
uta me 'rapad yuvatir mamanduṣī prati śyāvāya vartanim
vi rohitā purumīḷhāya yematur viprāya dīrghayaśase
yo me dhenūnāṃ śataṃ vaidadaśvir yathā dadat
taranta iva maṃhanā
ya īṃ vahanta āśubhiḥ pibanto madiram madhu
atra śravāṃsi dadhire
yeṣāṃ śriyādhi rodasī vibhrājante ratheṣv ā
divi rukma ivopari
yuvā sa māruto gaṇas tveṣaratho anedyaḥ
śubhaṃyāvāpratiṣkutaḥ
ko veda nūnam eṣāṃ yatrā madanti dhūtayaḥ
ṛtajātā arepasaḥ
yūyam martaṃ vipanyavaḥ praṇetāra itthā dhiyā
śrotāro yāmahūtiṣu
te no vasūni kāmyā puruścandrā riśādasaḥ
ā yajñiyāso vavṛttana
etam me stomam ūrmye dārbhyāya parā vaha
giro devi rathīr iva
uta me vocatād iti sutasome rathavītau
na kāmo apa veti me
eṣa kṣeti rathavītir maghavā gomatīr anu
parvateṣv apaśritaḥ
ṛtena ṛtam apihitaṃ dhruvaṃ vāṃ sūryasya yatra vimucanty aśvān
daśa śatā saha tasthus tad ekaṃ devānāṃ śreṣṭhaṃ vapuṣām apaśyam
tat su vām mitrāvaruṇā mahitvam īrmā tasthuṣīr ahabhir duduhre
viśvāḥ pinvathaḥ svasarasya dhenā anu vām ekaḥ pavir ā vavarta
adhārayatam pṛthivīm uta dyām mitrarājānā varuṇā mahobhiḥ
vardhayatam oṣadhīḥ pinvataṃ gā ava vṛṣṭiṃ sṛjataṃ jīradānū
ā vām aśvāsaḥ suyujo vahantu yataraśmaya upa yantv arvāk
ghṛtasya nirṇig anu vartate vām upa sindhavaḥ pradivi kṣaranti
anu śrutām amatiṃ vardhad urvīm barhir iva yajuṣā rakṣamāṇā
namasvantā dhṛtadakṣādhi garte mitrāsāthe varuṇeḷāsv antaḥ
akravihastā sukṛte paraspā yaṃ trāsāthe varuṇeḷāsv antaḥ
rājānā kṣatram ahṛṇīyamānā sahasrasthūṇam bibhṛthaḥ saha dvau
hiraṇyanirṇig ayo asya sthūṇā vi bhrājate divy aśvājanīva
bhadre kṣetre nimitā tilvile vā sanema madhvo adhigartyasya
hiraṇyarūpam uṣaso vyuṣṭāv ayasthūṇam uditā sūryasya
ā rohatho varuṇa mitra gartam ataś cakṣāthe aditiṃ ditiṃ ca
yad baṃhiṣṭhaṃ nātividhe sudānū acchidraṃ śarma bhuvanasya gopā
tena no mitrāvaruṇāv aviṣṭaṃ siṣāsanto jigīvāṃsaḥ syāma
ṛtasya gopāv adhi tiṣṭhatho rathaṃ satyadharmāṇā parame vyomani
yam atra mitrāvaruṇāvatho yuvaṃ tasmai vṛṣṭir madhumat pinvate divaḥ
samrājāv asya bhuvanasya rājatho mitrāvaruṇā vidathe svardṛśā
vṛṣṭiṃ vāṃ rādho amṛtatvam īmahe dyāvāpṛthivī vi caranti tanyavaḥ
samrājā ugrā vṛṣabhā divas patī pṛthivyā mitrāvaruṇā vicarṣaṇī
citrebhir abhrair upa tiṣṭhatho ravaṃ dyāṃ varṣayatho asurasya māyayā
māyā vām mitrāvaruṇā divi śritā sūryo jyotiś carati citram āyudham
tam abhreṇa vṛṣṭyā gūhatho divi parjanya drapsā madhumanta īrate
rathaṃ yuñjate marutaḥ śubhe sukhaṃ śūro na mitrāvaruṇā gaviṣṭiṣu
rajāṃsi citrā vi caranti tanyavo divaḥ samrājā payasā na ukṣatam
vācaṃ su mitrāvaruṇāv irāvatīm parjanyaś citrāṃ vadati tviṣīmatīm
abhrā vasata marutaḥ su māyayā dyāṃ varṣayatam aruṇām arepasam
dharmaṇā mitrāvaruṇā vipaścitā vratā rakṣethe asurasya māyayā
ṛtena viśvam bhuvanaṃ vi rājathaḥ sūryam ā dhattho divi citryaṃ ratham
varuṇaṃ vo riśādasam ṛcā mitraṃ havāmahe
pari vrajeva bāhvor jaganvāṃsā svarṇaram
tā bāhavā sucetunā pra yantam asmā arcate
śevaṃ hi jāryaṃ vāṃ viśvāsu kṣāsu joguve
yan nūnam aśyāṃ gatim mitrasya yāyām pathā
asya priyasya śarmaṇy ahiṃsānasya saścire
yuvābhyām mitrāvaruṇopamaṃ dheyām ṛcā
yad dha kṣaye maghonāṃ stotṝṇāṃ ca spūrdhase
ā no mitra sudītibhir varuṇaś ca sadhastha ā
sve kṣaye maghonāṃ sakhīnāṃ ca vṛdhase
yuvaṃ no yeṣu varuṇa kṣatram bṛhac ca bibhṛthaḥ
uru ṇo vājasātaye kṛtaṃ rāye svastaye
ucchantyām me yajatā devakṣatre ruśadgavi
sutaṃ somaṃ na hastibhir ā paḍbhir dhāvataṃ narā bibhratāv arcanānasam
yaś ciketa sa sukratur devatrā sa bravītu naḥ
varuṇo yasya darśato mitro vā vanate giraḥ
tā hi śreṣṭhavarcasā rājānā dīrghaśruttamā
tā satpatī ṛtāvṛdha ṛtāvānā jane-jane
tā vām iyāno 'vase pūrvā upa bruve sacā
svaśvāsaḥ su cetunā vājāṃ abhi pra dāvane
mitro aṃhoś cid ād uru kṣayāya gātuṃ vanate
mitrasya hi pratūrvataḥ sumatir asti vidhataḥ
vayam mitrasyāvasi syāma saprathastame
anehasas tvotayaḥ satrā varuṇaśeṣasaḥ
yuvam mitremaṃ janaṃ yatathaḥ saṃ ca nayathaḥ
mā maghonaḥ pari khyatam mo asmākam ṛṣīṇāṃ gopīthe na uruṣyatam
ā cikitāna sukratū devau marta riśādasā
varuṇāya ṛtapeśase dadhīta prayase mahe
tā hi kṣatram avihrutaṃ samyag asuryam āśāte
adha vrateva mānuṣaṃ svar ṇa dhāyi darśatam
tā vām eṣe rathānām urvīṃ gavyūtim eṣām
rātahavyasya suṣṭutiṃ dadhṛk stomair manāmahe
adhā hi kāvyā yuvaṃ dakṣasya pūrbhir adbhutā
ni ketunā janānāṃ cikethe pūtadakṣasā
tad ṛtam pṛthivi bṛhac chravaeṣa ṛṣīṇām
jrayasānāv aram pṛthv ati kṣaranti yāmabhiḥ
ā yad vām īyacakṣasā mitra vayaṃ ca sūrayaḥ
vyaciṣṭhe bahupāyye yatemahi svarājye
baḷ itthā deva niṣkṛtam ādityā yajatam bṛhat
varuṇa mitrāryaman varṣiṣṭhaṃ kṣatram āśāthe
ā yad yoniṃ hiraṇyayaṃ varuṇa mitra sadathaḥ
dhartārā carṣaṇīnāṃ yantaṃ sumnaṃ riśādasā
viśve hi viśvavedaso varuṇo mitro aryamā
vratā padeva saścire pānti martyaṃ riṣaḥ
te hi satyā ṛtaspṛśa ṛtāvāno jane-jane
sunīthāsaḥ sudānavo 'ṃhoś cid urucakrayaḥ
ko nu vām mitrāstuto varuṇo vā tanūnām
tat su vām eṣate matir atribhya eṣate matiḥ
pra vo mitrāya gāyata varuṇāya vipā girā
mahikṣatrāv ṛtam bṛhat
samrājā yā ghṛtayonī mitraś cobhā varuṇaś ca
devā deveṣu praśastā
tā naḥ śaktam pārthivasya maho rāyo divyasya
mahi vāṃ kṣatraṃ deveṣu
ṛtam ṛtena sapanteṣiraṃ dakṣam āśāte
adruhā devau vardhete
vṛṣṭidyāvā rītyāpeṣas patī dānumatyāḥ
bṛhantaṃ gartam āśāte
trī rocanā varuṇa trīṃr uta dyūn trīṇi mitra dhārayatho rajāṃsi
vāvṛdhānāv amatiṃ kṣatriyasyānu vrataṃ rakṣamāṇāv ajuryam
irāvatīr varuṇa dhenavo vām madhumad vāṃ sindhavo mitra duhre
trayas tasthur vṛṣabhāsas tisṛṇāṃ dhiṣaṇānāṃ retodhā vi dyumantaḥ
prātar devīm aditiṃ johavīmi madhyandina uditā sūryasya
rāye mitrāvaruṇā sarvatāteḷe tokāya tanayāya śaṃ yoḥ
yā dhartārā rajaso rocanasyotādityā divyā pārthivasya
na vāṃ devā amṛtā ā minanti vratāni mitrāvaruṇā dhruvāṇi
purūruṇā cid dhy asty avo nūnaṃ vāṃ varuṇa
mitra vaṃsi vāṃ sumatim
tā vāṃ samyag adruhvāṇeṣam aśyāma dhāyase
vayaṃ te rudrā syāma
pātaṃ no rudrā pāyubhir uta trāyethāṃ sutrātrā
turyāma dasyūn tanūbhiḥ
mā kasyādbhutakratū yakṣam bhujemā tanūbhiḥ
mā śeṣasā mā tanasā
ā no gantaṃ riśādasā varuṇa mitra barhaṇā
upemaṃ cārum adhvaram
viśvasya hi pracetasā varuṇa mitra rājathaḥ
īśānā pipyataṃ dhiyaḥ
upa naḥ sutam ā gataṃ varuṇa mitra dāśuṣaḥ
asya somasya pītaye
ā mitre varuṇe vayaṃ gīrbhir juhumo atrivat
ni barhiṣi sadataṃ somapītaye
vratena stho dhruvakṣemā dharmaṇā yātayajjanā
ni barhiṣi sadataṃ somapītaye
mitraś ca no varuṇaś ca juṣetāṃ yajñam iṣṭaye
ni barhiṣi sadatāṃ somapītaye
yad adya sthaḥ parāvati yad arvāvaty aśvinā
yad vā purū purubhujā yad antarikṣa ā gatam
iha tyā purubhūtamā purū daṃsāṃsi bibhratā
varasyā yāmy adhrigū huve tuviṣṭamā bhuje
īrmānyad vapuṣe vapuś cakraṃ rathasya yemathuḥ
pary anyā nāhuṣā yugā mahnā rajāṃsi dīyathaḥ
tad ū ṣu vām enā kṛtaṃ viśvā yad vām anu ṣṭave
nānā jātāv arepasā sam asme bandhum eyathuḥ
ā yad vāṃ sūryā rathaṃ tiṣṭhad raghuṣyadaṃ sadā
pari vām aruṣā vayo ghṛṇā varanta ātapaḥ
yuvor atriś ciketati narā sumnena cetasā
gharmaṃ yad vām arepasaṃ nāsatyāsnā bhuraṇyati
ugro vāṃ kakuho yayiḥ śṛṇve yāmeṣu saṃtaniḥ
yad vāṃ daṃsobhir aśvinātrir narāvavartati
madhva ū ṣu madhūyuvā rudrā siṣakti pipyuṣī
yat samudrāti parṣathaḥ pakvāḥ pṛkṣo bharanta vām
satyam id vā u aśvinā yuvām āhur mayobhuvā
tā yāman yāmahūtamā yāmann ā mṛḷayattamā
imā brahmāṇi vardhanāśvibhyāṃ santu śantamā
yā takṣāma rathāṃ ivāvocāma bṛhan namaḥ
kūṣṭho devāv aśvinādyā divo manāvasū
tac chravatho vṛṣaṇvasū atrir vām ā vivāsati
kuha tyā kuha nu śrutā divi devā nāsatyā
kasminn ā yatatho jane ko vāṃ nadīnāṃ sacā
kaṃ yāthaḥ kaṃ ha gacchathaḥ kam acchā yuñjāthe ratham
kasya brahmāṇi raṇyatho vayaṃ vām uśmasīṣṭaye
pauraṃ cid dhy udaprutam paura paurāya jinvathaḥ
yad īṃ gṛbhītatātaye siṃham iva druhas pade
pra cyavānāj jujuruṣo vavrim atkaṃ na muñcathaḥ
yuvā yadī kṛthaḥ punar ā kāmam ṛṇve vadhvaḥ
asti hi vām iha stotā smasi vāṃ saṃdṛśi śriye
nū śrutam ma ā gatam avobhir vājinīvasū
ko vām adya purūṇām ā vavne martyānām
ko vipro vipravāhasā ko yajñair vājinīvasū
ā vāṃ ratho rathānāṃ yeṣṭho yātv aśvinā
purū cid asmayus tira āṅgūṣo martyeṣv ā
śam ū ṣu vām madhūyuvāsmākam astu carkṛtiḥ
arvācīnā vicetasā vibhiḥ śyeneva dīyatam
aśvinā yad dha karhi cic chuśrūyātam imaṃ havam
vasvīr ū ṣu vām bhujaḥ pṛñcanti su vām pṛcaḥ
prati priyatamaṃ rathaṃ vṛṣaṇaṃ vasuvāhanam
stotā vām aśvināv ṛṣi stomena prati bhūṣati mādhvī mama śrutaṃ havam
atyāyātam aśvinā tiro viśvā ahaṃ sanā
dasrā hiraṇyavartanī suṣumnā sindhuvāhasā mādhvī mama śrutaṃ havam
ā no ratnāni bibhratāv aśvinā gacchataṃ yuvam
rudrā hiraṇyavartanī juṣāṇā vājinīvasū mādhvī mama śrutaṃ havam
suṣṭubho vāṃ vṛṣaṇvasū rathe vāṇīcy āhitā
uta vāṃ kakuho mṛgaḥ pṛkṣaḥ kṛṇoti vāpuṣo mādhvī mama śrutaṃ havam
bodhinmanasā rathyeṣirā havanaśrutā
vibhiś cyavānam aśvinā ni yātho advayāvinam mādhvī mama śrutaṃ havam
ā vāṃ narā manoyujo 'śvāsaḥ pruṣitapsavaḥ
vayo vahantu pītaye saha sumnebhir aśvinā mādhvī mama śrutaṃ havam
aśvināv eha gacchataṃ nāsatyā mā vi venatam
tiraś cid aryayā pari vartir yātam adābhyā mādhvī mama śrutaṃ havam
asmin yajñe adābhyā jaritāraṃ śubhas patī
avasyum aśvinā yuvaṃ gṛṇantam upa bhūṣatho mādhvī mama śrutaṃ havam
abhūd uṣā ruśatpaśur āgnir adhāyy ṛtviyaḥ
ayoji vāṃ vṛṣaṇvasū ratho dasrāv amartyo mādhvī mama śrutaṃ havam
ā bhāty agnir uṣasām anīkam ud viprāṇāṃ devayā vāco asthuḥ
arvāñcā nūnaṃ rathyeha yātam pīpivāṃsam aśvinā gharmam accha
na saṃskṛtam pra mimīto gamiṣṭhānti nūnam aśvinopastuteha
divābhipitve 'vasāgamiṣṭhā praty avartiṃ dāśuṣe śambhaviṣṭhā
utā yātaṃ saṃgave prātar ahno madhyandina uditā sūryasya
divā naktam avasā śantamena nedānīm pītir aśvinā tatāna
idaṃ hi vām pradivi sthānam oka ime gṛhā aśvinedaṃ duroṇam
ā no divo bṛhataḥ parvatād ādbhyo yātam iṣam ūrjaṃ vahantā
sam aśvinor avasā nūtanena mayobhuvā supraṇītī gamema
ā no rayiṃ vahatam ota vīrān ā viśvāny amṛtā saubhagāni
prātaryāvāṇā prathamā yajadhvam purā gṛdhrād araruṣaḥ pibātaḥ
prātar hi yajñam aśvinā dadhāte pra śaṃsanti kavayaḥ pūrvabhājaḥ
prātar yajadhvam aśvinā hinota na sāyam asti devayā ajuṣṭam
utānyo asmad yajate vi cāvaḥ pūrvaḥ-pūrvo yajamāno vanīyān
hiraṇyatvaṅ madhuvarṇo ghṛtasnuḥ pṛkṣo vahann ā ratho vartate vām
manojavā aśvinā vātaraṃhā yenātiyātho duritāni viśvā
yo bhūyiṣṭhaṃ nāsatyābhyāṃ viveṣa caniṣṭham pitvo rarate vibhāge
sa tokam asya pīparac chamībhir anūrdhvabhāsaḥ sadam it tuturyāt
sam aśvinor avasā nūtanena mayobhuvā supraṇītī gamema
ā no rayiṃ vahatam ota vīrān ā viśvāny amṛtā saubhagāni
aśvināv eha gacchataṃ nāsatyā mā vi venatam
haṃsāv iva patatam ā sutāṃ upa
aśvinā hariṇāv iva gaurāv ivānu yavasam
haṃsāv iva patatam ā sutāṃ upa
aśvinā vājinīvasū juṣethāṃ yajñam iṣṭaye
haṃsāv iva patatam ā sutāṃ upa
atrir yad vām avarohann ṛbīsam ajohavīn nādhamāneva yoṣā
śyenasya cij javasā nūtanenāgacchatam aśvinā śantamena
vi jihīṣva vanaspate yoniḥ sūṣyantyā iva
śrutam me aśvinā havaṃ saptavadhriṃ ca muñcatam
bhītāya nādhamānāya ṛṣaye saptavadhraye
māyābhir aśvinā yuvaṃ vṛkṣaṃ saṃ ca vi cācathaḥ
yathā vātaḥ puṣkariṇīṃ samiṅgayati sarvataḥ
evā te garbha ejatu niraitu daśamāsyaḥ
yathā vāto yathā vanaṃ yathā samudra ejati
evā tvaṃ daśamāsya sahāvehi jarāyuṇā
daśa māsāñ chaśayānaḥ kumāro adhi mātari
niraitu jīvo akṣato jīvo jīvantyā adhi
mahe no adya bodhayoṣo rāye divitmatī
yathā cin no abodhayaḥ satyaśravasi vāyye sujāte aśvasūnṛte
yā sunīthe śaucadrathe vy auccho duhitar divaḥ
sā vy uccha sahīyasi satyaśravasi vāyye sujāte aśvasūnṛte
sā no adyābharadvasur vy ucchā duhitar divaḥ
yo vy aucchaḥ sahīyasi satyaśravasi vāyye sujāte aśvasūnṛte
abhi ye tvā vibhāvari stomair gṛṇanti vahnayaḥ
maghair maghoni suśriyo dāmanvantaḥ surātayaḥ sujāte aśvasūnṛte
yac cid dhi te gaṇā ime chadayanti maghattaye
pari cid vaṣṭayo dadhur dadato rādho ahrayaṃ sujāte aśvasūnṛte
aiṣu dhā vīravad yaśa uṣo maghoni sūriṣu
ye no rādhāṃsy ahrayā maghavāno arāsata sujāte aśvasūnṛte
tebhyo dyumnam bṛhad yaśa uṣo maghony ā vaha
ye no rādhāṃsy aśvyā gavyā bhajanta sūrayaḥ sujāte aśvasūnṛte
uta no gomatīr iṣa ā vahā duhitar divaḥ
sākaṃ sūryasya raśmibhiḥ śukraiḥ śocadbhir arcibhiḥ sujāte aśvasūnṛte
vy ucchā duhitar divo mā ciraṃ tanuthā apaḥ
net tvā stenaṃ yathā ripuṃ tapāti sūro arciṣā sujāte aśvasūnṛte
etāvad ved uṣas tvam bhūyo vā dātum arhasi
yā stotṛbhyo vibhāvary ucchantī na pramīyase sujāte aśvasūnṛte
dyutadyāmānam bṛhatīm ṛtena ṛtāvarīm aruṇapsuṃ vibhātīm
devīm uṣasaṃ svar āvahantīm prati viprāso matibhir jarante
eṣā janaṃ darśatā bodhayantī sugān pathaḥ kṛṇvatī yāty agre
bṛhadrathā bṛhatī viśvaminvoṣā jyotir yacchaty agre ahnām
eṣā gobhir aruṇebhir yujānāsredhantī rayim aprāyu cakre
patho radantī suvitāya devī puruṣṭutā viśvavārā vi bhāti
eṣā vyenī bhavati dvibarhā āviṣkṛṇvānā tanvam purastāt
ṛtasya panthām anv eti sādhu prajānatīva na diśo mināti
eṣā śubhrā na tanvo vidānordhveva snātī dṛśaye no asthāt
apa dveṣo bādhamānā tamāṃsy uṣā divo duhitā jyotiṣāgāt
eṣā pratīcī duhitā divo nṝn yoṣeva bhadrā ni riṇīte apsaḥ
vyūrṇvatī dāśuṣe vāryāṇi punar jyotir yuvatiḥ pūrvathākaḥ
yuñjate mana uta yuñjate dhiyo viprā viprasya bṛhato vipaścitaḥ
vi hotrā dadhe vayunāvid eka in mahī devasya savituḥ pariṣṭutiḥ
viśvā rūpāṇi prati muñcate kaviḥ prāsāvīd bhadraṃ dvipade catuṣpade
vi nākam akhyat savitā vareṇyo 'nu prayāṇam uṣaso vi rājati
yasya prayāṇam anv anya id yayur devā devasya mahimānam ojasā
yaḥ pārthivāni vimame sa etaśo rajāṃsi devaḥ savitā mahitvanā
uta yāsi savitas trīṇi rocanota sūryasya raśmibhiḥ sam ucyasi
uta rātrīm ubhayataḥ parīyasa uta mitro bhavasi deva dharmabhiḥ
uteśiṣe prasavasya tvam eka id uta pūṣā bhavasi deva yāmabhiḥ
utedaṃ viśvam bhuvanaṃ vi rājasi śyāvāśvas te savita stomam ānaśe
tat savitur vṛṇīmahe vayaṃ devasya bhojanam
śreṣṭhaṃ sarvadhātamaṃ turam bhagasya dhīmahi
asya hi svayaśastaraṃ savituḥ kac cana priyam
na minanti svarājyam
sa hi ratnāni dāśuṣe suvāti savitā bhagaḥ
tam bhāgaṃ citram īmahe
adyā no deva savitaḥ prajāvat sāvīḥ saubhagam
parā duṣṣvapnyaṃ suva
viśvāni deva savitar duritāni parā suva
yad bhadraṃ tan na ā suva
anāgaso aditaye devasya savituḥ save
viśvā vāmāni dhīmahi
ā viśvadevaṃ satpatiṃ sūktair adyā vṛṇīmahe
satyasavaṃ savitāram
ya ime ubhe ahanī pura ety aprayucchan
svādhīr devaḥ savitā
ya imā viśvā jātāny āśrāvayati ślokena
pra ca suvāti savitā
acchā vada tavasaṃ gīrbhir ābhi stuhi parjanyaṃ namasā vivāsa
kanikradad vṛṣabho jīradānū reto dadhāty oṣadhīṣu garbham
vi vṛkṣān hanty uta hanti rakṣaso viśvam bibhāya bhuvanam mahāvadhāt
utānāgā īṣate vṛṣṇyāvato yat parjanya stanayan hanti duṣkṛtaḥ
rathīva kaśayāśvāṃ abhikṣipann āvir dūtān kṛṇute varṣyāṃ aha
dūrāt siṃhasya stanathā ud īrate yat parjanyaḥ kṛṇute varṣyaṃ nabhaḥ
pra vātā vānti patayanti vidyuta ud oṣadhīr jihate pinvate svaḥ
irā viśvasmai bhuvanāya jāyate yat parjanyaḥ pṛthivīṃ retasāvati
yasya vrate pṛthivī nannamīti yasya vrate śaphavaj jarbhurīti
yasya vrata oṣadhīr viśvarūpāḥ sa naḥ parjanya mahi śarma yaccha
divo no vṛṣṭim maruto rarīdhvam pra pinvata vṛṣṇo aśvasya dhārāḥ
arvāṅ etena stanayitnunehy apo niṣiñcann asuraḥ pitā naḥ
abhi kranda stanaya garbham ā dhā udanvatā pari dīyā rathena
dṛtiṃ su karṣa viṣitaṃ nyañcaṃ samā bhavantūdvato nipādāḥ
mahāntaṃ kośam ud acā ni ṣiñca syandantāṃ kulyā viṣitāḥ purastāt
ghṛtena dyāvāpṛthivī vy undhi suprapāṇam bhavatv aghnyābhyaḥ
yat parjanya kanikradat stanayan haṃsi duṣkṛtaḥ
pratīdaṃ viśvam modate yat kiṃ ca pṛthivyām adhi
avarṣīr varṣam ud u ṣū gṛbhāyākar dhanvāny atyetavā u
ajījana oṣadhīr bhojanāya kam uta prajābhyo 'vido manīṣām
baḷ itthā parvatānāṃ khidram bibharṣi pṛthivi
pra yā bhūmim pravatvati mahnā jinoṣi mahini
stomāsas tvā vicāriṇi prati ṣṭobhanty aktubhiḥ
pra yā vājaṃ na heṣantam perum asyasy arjuni
dṛḷhā cid yā vanaspatīn kṣmayā dardharṣy ojasā
yat te abhrasya vidyuto divo varṣanti vṛṣṭayaḥ
pra samrāje bṛhad arcā gabhīram brahma priyaṃ varuṇāya śrutāya
vi yo jaghāna śamiteva carmopastire pṛthivīṃ sūryāya
vaneṣu vy antarikṣaṃ tatāna vājam arvatsu paya usriyāsu
hṛtsu kratuṃ varuṇo apsv agniṃ divi sūryam adadhāt somam adrau
nīcīnabāraṃ varuṇaḥ kavandham pra sasarja rodasī antarikṣam
tena viśvasya bhuvanasya rājā yavaṃ na vṛṣṭir vy unatti bhūma
unatti bhūmim pṛthivīm uta dyāṃ yadā dugdhaṃ varuṇo vaṣṭy ād it
sam abhreṇa vasata parvatāsas taviṣīyantaḥ śrathayanta vīrāḥ
imām ū ṣv āsurasya śrutasya mahīm māyāṃ varuṇasya pra vocam
māneneva tasthivāṃ antarikṣe vi yo mame pṛthivīṃ sūryeṇa
imām ū nu kavitamasya māyām mahīṃ devasya nakir ā dadharṣa
ekaṃ yad udnā na pṛṇanty enīr āsiñcantīr avanayaḥ samudram
aryamyaṃ varuṇa mitryaṃ vā sakhāyaṃ vā sadam id bhrātaraṃ vā
veśaṃ vā nityaṃ varuṇāraṇaṃ vā yat sīm āgaś cakṛmā śiśrathas tat
kitavāso yad riripur na dīvi yad vā ghā satyam uta yan na vidma
sarvā tā vi ṣya śithireva devādhā te syāma varuṇa priyāsaḥ
indrāgnī yam avatha ubhā vājeṣu martyam
dṛḷhā cit sa pra bhedati dyumnā vāṇīr iva tritaḥ
yā pṛtanāsu duṣṭarā yā vājeṣu śravāyyā
yā pañca carṣaṇīr abhīndrāgnī tā havāmahe
tayor id amavac chavas tigmā didyun maghonoḥ
prati druṇā gabhastyor gavāṃ vṛtraghna eṣate
tā vām eṣe rathānām indrāgnī havāmahe
patī turasya rādhaso vidvāṃsā girvaṇastamā
tā vṛdhantāv anu dyūn martāya devāv adabhā
arhantā cit puro dadhe 'ṃśeva devāv arvate
evendrāgnibhyām ahāvi havyaṃ śūṣyaṃ ghṛtaṃ na pūtam adribhiḥ
tā sūriṣu śravo bṛhad rayiṃ gṛṇatsu didhṛtam iṣaṃ gṛṇatsu didhṛtam
pra vo mahe matayo yantu viṣṇave marutvate girijā evayāmarut
pra śardhāya prayajyave sukhādaye tavase bhandadiṣṭaye dhunivratāya śavase
pra ye jātā mahinā ye ca nu svayam pra vidmanā bruvata evayāmarut
kratvā tad vo maruto nādhṛṣe śavo dānā mahnā tad eṣām adhṛṣṭāso nādrayaḥ
pra ye divo bṛhataḥ śṛṇvire girā suśukvānaḥ subhva evayāmarut
na yeṣām irī sadhastha īṣṭa āṃ agnayo na svavidyutaḥ pra syandrāso dhunīnām
sa cakrame mahato nir urukramaḥ samānasmāt sadasa evayāmarut
yadāyukta tmanā svād adhi ṣṇubhir viṣpardhaso vimahaso jigāti śevṛdho nṛbhiḥ
svano na vo 'mavān rejayad vṛṣā tveṣo yayis taviṣa evayāmarut
yenā sahanta ṛñjata svarociṣa sthāraśmāno hiraṇyayāḥ svāyudhāsa iṣmiṇaḥ
apāro vo mahimā vṛddhaśavasas tveṣaṃ śavo 'vatv evayāmarut
sthātāro hi prasitau saṃdṛśi sthana te na uruṣyatā nidaḥ śuśukvāṃso nāgnayaḥ
te rudrāsaḥ sumakhā agnayo yathā tuvidyumnā avantv evayāmarut
dīrgham pṛthu paprathe sadma pārthivaṃ yeṣām ajmeṣv ā mahaḥ śardhāṃsy adbhutainasām
adveṣo no maruto gātum etana śrotā havaṃ jaritur evayāmarut
viṣṇor mahaḥ samanyavo yuyotana smad rathyo na daṃsanāpa dveṣāṃsi sanutaḥ
gantā no yajñaṃ yajñiyāḥ suśami śrotā havam arakṣa evayāmarut
jyeṣṭhāso na parvatāso vyomani yūyaṃ tasya pracetasaḥ syāta durdhartavo nidaḥ
tvaṃ hy agne prathamo manotāsyā dhiyo abhavo dasma hotā
tvaṃ sīṃ vṛṣann akṛṇor duṣṭarītu saho viśvasmai sahase sahadhyai
adhā hotā ny asīdo yajīyān iḷas pada iṣayann īḍyaḥ san
taṃ tvā naraḥ prathamaṃ devayanto maho rāye citayanto anu gman
vṛteva yantam bahubhir vasavyais tve rayiṃ jāgṛvāṃso anu gman
ruśantam agniṃ darśatam bṛhantaṃ vapāvantaṃ viśvahā dīdivāṃsam
padaṃ devasya namasā vyantaḥ śravasyavaḥ śrava āpann amṛktam
nāmāni cid dadhire yajñiyāni bhadrāyāṃ te raṇayanta saṃdṛṣṭau
tvāṃ vardhanti kṣitayaḥ pṛthivyāṃ tvāṃ rāya ubhayāso janānām
tvaṃ trātā taraṇe cetyo bhūḥ pitā mātā sadam in mānuṣāṇām
saparyeṇyaḥ sa priyo vikṣv agnir hotā mandro ni ṣasādā yajīyān
taṃ tvā vayaṃ dama ā dīdivāṃsam upa jñubādho namasā sadema
taṃ tvā vayaṃ sudhyo navyam agne sumnāyava īmahe devayantaḥ
tvaṃ viśo anayo dīdyāno divo agne bṛhatā rocanena
viśāṃ kaviṃ viśpatiṃ śaśvatīnāṃ nitośanaṃ vṛṣabhaṃ carṣaṇīnām
pretīṣaṇim iṣayantam pāvakaṃ rājantam agniṃ yajataṃ rayīṇām
so agna īje śaśame ca marto yas ta ānaṭ samidhā havyadātim
ya āhutim pari vedā namobhir viśvet sa vāmā dadhate tvotaḥ
asmā u te mahi mahe vidhema namobhir agne samidhota havyaiḥ
vedī sūno sahaso gīrbhir ukthair ā te bhadrāyāṃ sumatau yatema
ā yas tatantha rodasī vi bhāsā śravobhiś ca śravasyas tarutraḥ
bṛhadbhir vājai sthavirebhir asme revadbhir agne vitaraṃ vi bhāhi
nṛvad vaso sadam id dhehy asme bhūri tokāya tanayāya paśvaḥ
pūrvīr iṣo bṛhatīr āre-aghā asme bhadrā sauśravasāni santu
purūṇy agne purudhā tvāyā vasūni rājan vasutā te aśyām
purūṇi hi tve puruvāra santy agne vasu vidhate rājani tve
tvaṃ hi kṣaitavad yaśo 'gne mitro na patyase
tvaṃ vicarṣaṇe śravo vaso puṣṭiṃ na puṣyasi
tvāṃ hi ṣmā carṣaṇayo yajñebhir gīrbhir īḷate
tvāṃ vājī yāty avṛko rajastūr viśvacarṣaṇiḥ
sajoṣas tvā divo naro yajñasya ketum indhate
yad dha sya mānuṣo janaḥ sumnāyur juhve adhvare
ṛdhad yas te sudānave dhiyā martaḥ śaśamate
ūtī ṣa bṛhato divo dviṣo aṃho na tarati
samidhā yas ta āhutiṃ niśitim martyo naśat
vayāvantaṃ sa puṣyati kṣayam agne śatāyuṣam
tveṣas te dhūma ṛṇvati divi ṣañ chukra ātataḥ
sūro na hi dyutā tvaṃ kṛpā pāvaka rocase
adhā hi vikṣv īḍyo 'si priyo no atithiḥ
raṇvaḥ purīva jūryaḥ sūnur na trayayāyyaḥ
kratvā hi droṇe ajyase 'gne vājī na kṛtvyaḥ
parijmeva svadhā gayo 'tyo na hvāryaḥ śiśuḥ
tvaṃ tyā cid acyutāgne paśur na yavase
dhāmā ha yat te ajara vanā vṛścanti śikvasaḥ
veṣi hy adhvarīyatām agne hotā dame viśām
samṛdho viśpate kṛṇu juṣasva havyam aṅgiraḥ
acchā no mitramaho deva devān agne vocaḥ sumatiṃ rodasyoḥ
vīhi svastiṃ sukṣitiṃ divo nṝn dviṣo aṃhāṃsi duritā tarema tā tarema tavāvasā tarema
agne sa kṣeṣad ṛtapā ṛtejā uru jyotir naśate devayuṣ ṭe
yaṃ tvam mitreṇa varuṇaḥ sajoṣā deva pāsi tyajasā martam aṃhaḥ
īje yajñebhiḥ śaśame śamībhir ṛdhadvārāyāgnaye dadāśa
evā cana taṃ yaśasām ajuṣṭir nāṃho martaṃ naśate na pradṛptiḥ
sūro na yasya dṛśatir arepā bhīmā yad eti śucatas ta ā dhīḥ
heṣasvataḥ śurudho nāyam aktoḥ kutrā cid raṇvo vasatir vanejāḥ
tigmaṃ cid ema mahi varpo asya bhasad aśvo na yamasāna āsā
vijehamānaḥ paraśur na jihvāṃ dravir na drāvayati dāru dhakṣat
sa id asteva prati dhād asiṣyañ chiśīta tejo 'yaso na dhārām
citradhrajatir aratir yo aktor ver na druṣadvā raghupatmajaṃhāḥ
sa īṃ rebho na prati vasta usrāḥ śociṣā rārapīti mitramahāḥ
naktaṃ ya īm aruṣo yo divā nṝn amartyo aruṣo yo divā nṝn
divo na yasya vidhato navīnod vṛṣā rukṣa oṣadhīṣu nūnot
ghṛṇā na yo dhrajasā patmanā yann ā rodasī vasunā daṃ supatnī
dhāyobhir vā yo yujyebhir arkair vidyun na davidyot svebhiḥ śuṣmaiḥ
śardho vā yo marutāṃ tatakṣa ṛbhur na tveṣo rabhasāno adyaut
yathā hotar manuṣo devatātā yajñebhiḥ sūno sahaso yajāsi
evā no adya samanā samānān uśann agna uśato yakṣi devān
sa no vibhāvā cakṣaṇir na vastor agnir vandāru vedyaś cano dhāt
viśvāyur yo amṛto martyeṣūṣarbhud bhūd atithir jātavedāḥ
dyāvo na yasya panayanty abhvam bhāsāṃsi vaste sūryo na śukraḥ
vi ya inoty ajaraḥ pāvako 'śnasya cic chiśnathat pūrvyāṇi
vadmā hi sūno asy admasadvā cakre agnir januṣājmānnam
sa tvaṃ na ūrjasana ūrjaṃ dhā rājeva jer avṛke kṣeṣy antaḥ
nitikti yo vāraṇam annam atti vāyur na rāṣṭry aty ety aktūn
turyāma yas ta ādiśām arātīr atyo na hrutaḥ patataḥ parihrut
ā sūryo na bhānumadbhir arkair agne tatantha rodasī vi bhāsā
citro nayat pari tamāṃsy aktaḥ śociṣā patmann auśijo na dīyan
tvāṃ hi mandratamam arkaśokair vavṛmahe mahi naḥ śroṣy agne
indraṃ na tvā śavasā devatā vāyum pṛṇanti rādhasā nṛtamāḥ
nū no agne 'vṛkebhiḥ svasti veṣi rāyaḥ pathibhiḥ parṣy aṃhaḥ
tā sūribhyo gṛṇate rāsi sumnam madema śatahimāḥ suvīrāḥ
huve vaḥ sūnuṃ sahaso yuvānam adroghavācam matibhir yaviṣṭham
ya invati draviṇāni pracetā viśvavārāṇi puruvāro adhruk
tve vasūni purvaṇīka hotar doṣā vastor erire yajñiyāsaḥ
kṣāmeva viśvā bhuvanāni yasmin saṃ saubhagāni dadhire pāvake
tvaṃ vikṣu pradivaḥ sīda āsu kratvā rathīr abhavo vāryāṇām
ata inoṣi vidhate cikitvo vy ānuṣag jātavedo vasūni
yo naḥ sanutyo abhidāsad agne yo antaro mitramaho vanuṣyāt
tam ajarebhir vṛṣabhis tava svais tapā tapiṣṭha tapasā tapasvān
yas te yajñena samidhā ya ukthair arkebhiḥ sūno sahaso dadāśat
sa martyeṣv amṛta pracetā rāyā dyumnena śravasā vi bhāti
sa tat kṛdhīṣitas tūyam agne spṛdho bādhasva sahasā sahasvān
yac chasyase dyubhir akto vacobhis taj juṣasva jaritur ghoṣi manma
aśyāma taṃ kāmam agne tavotī aśyāma rayiṃ rayivaḥ suvīram
aśyāma vājam abhi vājayanto 'śyāma dyumnam ajarājaraṃ te
pra navyasā sahasaḥ sūnum acchā yajñena gātum ava icchamānaḥ
vṛścadvanaṃ kṛṣṇayāmaṃ ruśantaṃ vītī hotāraṃ divyaṃ jigāti
sa śvitānas tanyatū rocanasthā ajarebhir nānadadbhir yaviṣṭhaḥ
yaḥ pāvakaḥ purutamaḥ purūṇi pṛthūny agnir anuyāti bharvan
vi te viṣvag vātajūtāso agne bhāmāsaḥ śuce śucayaś caranti
tuvimrakṣāso divyā navagvā vanā vananti dhṛṣatā rujantaḥ
ye te śukrāsaḥ śucayaḥ śuciṣmaḥ kṣāṃ vapanti viṣitāso aśvāḥ
adha bhramas ta urviyā vi bhāti yātayamāno adhi sānu pṛśneḥ
adha jihvā pāpatīti pra vṛṣṇo goṣuyudho nāśaniḥ sṛjānā
śūrasyeva prasitiḥ kṣātir agner durvartur bhīmo dayate vanāni
ā bhānunā pārthivāni jrayāṃsi mahas todasya dhṛṣatā tatantha
sa bādhasvāpa bhayā sahobhi spṛdho vanuṣyan vanuṣo ni jūrva
sa citra citraṃ citayantam asme citrakṣatra citratamaṃ vayodhām
candraṃ rayim puruvīram bṛhantaṃ candra candrābhir gṛṇate yuvasva
mūrdhānaṃ divo aratim pṛthivyā vaiśvānaram ṛta ā jātam agnim
kaviṃ samrājam atithiṃ janānām āsann ā pātraṃ janayanta devāḥ
nābhiṃ yajñānāṃ sadanaṃ rayīṇām mahām āhāvam abhi saṃ navanta
vaiśvānaraṃ rathyam adhvarāṇāṃ yajñasya ketuṃ janayanta devāḥ
tvad vipro jāyate vājy agne tvad vīrāso abhimātiṣāhaḥ
vaiśvānara tvam asmāsu dhehi vasūni rājan spṛhayāyyāṇi
tvāṃ viśve amṛta jāyamānaṃ śiśuṃ na devā abhi saṃ navante
tava kratubhir amṛtatvam āyan vaiśvānara yat pitror adīdeḥ
vaiśvānara tava tāni vratāni mahāny agne nakir ā dadharṣa
yaj jāyamānaḥ pitror upasthe 'vindaḥ ketuṃ vayuneṣv ahnām
vaiśvānarasya vimitāni cakṣasā sānūni divo amṛtasya ketunā
tasyed u viśvā bhuvanādhi mūrdhani vayā iva ruruhuḥ sapta visruhaḥ
vi yo rajāṃsy amimīta sukratur vaiśvānaro vi divo rocanā kaviḥ
pari yo viśvā bhuvanāni paprathe 'dabdho gopā amṛtasya rakṣitā
pṛkṣasya vṛṣṇo aruṣasya nū sahaḥ pra nu vocaṃ vidathā jātavedasaḥ
vaiśvānarāya matir navyasī śuciḥ soma iva pavate cārur agnaye
sa jāyamānaḥ parame vyomani vratāny agnir vratapā arakṣata
vy antarikṣam amimīta sukratur vaiśvānaro mahinā nākam aspṛśat
vy astabhnād rodasī mitro adbhuto 'ntarvāvad akṛṇoj jyotiṣā tamaḥ
vi carmaṇīva dhiṣaṇe avartayad vaiśvānaro viśvam adhatta vṛṣṇyam
apām upasthe mahiṣā agṛbhṇata viśo rājānam upa tasthur ṛgmiyam
ā dūto agnim abharad vivasvato vaiśvānaram mātariśvā parāvataḥ
yuge-yuge vidathyaṃ gṛṇadbhyo 'gne rayiṃ yaśasaṃ dhehi navyasīm
pavyeva rājann aghaśaṃsam ajara nīcā ni vṛśca vaninaṃ na tejasā
asmākam agne maghavatsu dhārayānāmi kṣatram ajaraṃ suvīryam
vayaṃ jayema śatinaṃ sahasriṇaṃ vaiśvānara vājam agne tavotibhiḥ
adabdhebhis tava gopābhir iṣṭe 'smākam pāhi triṣadhastha sūrīn
rakṣā ca no daduṣāṃ śardho agne vaiśvānara pra ca tārī stavānaḥ
ahaś ca kṛṣṇam ahar arjunaṃ ca vi vartete rajasī vedyābhiḥ
vaiśvānaro jāyamāno na rājāvātiraj jyotiṣāgnis tamāṃsi
nāhaṃ tantuṃ na vi jānāmy otuṃ na yaṃ vayanti samare 'tamānāḥ
kasya svit putra iha vaktvāni paro vadāty avareṇa pitrā
sa it tantuṃ sa vi jānāty otuṃ sa vaktvāny ṛtuthā vadāti
ya īṃ ciketad amṛtasya gopā avaś caran paro anyena paśyan
ayaṃ hotā prathamaḥ paśyatemam idaṃ jyotir amṛtam martyeṣu
ayaṃ sa jajñe dhruva ā niṣatto 'martyas tanvā vardhamānaḥ
dhruvaṃ jyotir nihitaṃ dṛśaye kam mano javiṣṭham patayatsv antaḥ
viśve devāḥ samanasaḥ saketā ekaṃ kratum abhi vi yanti sādhu
vi me karṇā patayato vi cakṣur vīdaṃ jyotir hṛdaya āhitaṃ yat
vi me manaś carati dūraādhīḥ kiṃ svid vakṣyāmi kim u nū maniṣye
viśve devā anamasyan bhiyānās tvām agne tamasi tasthivāṃsam
vaiśvānaro 'vatūtaye no 'martyo 'vatūtaye naḥ
puro vo mandraṃ divyaṃ suvṛktim prayati yajñe agnim adhvare dadhidhvam
pura ukthebhiḥ sa hi no vibhāvā svadhvarā karati jātavedāḥ
tam u dyumaḥ purvaṇīka hotar agne agnibhir manuṣa idhānaḥ
stomaṃ yam asmai mamateva śūṣaṃ ghṛtaṃ na śuci matayaḥ pavante
pīpāya sa śravasā martyeṣu yo agnaye dadāśa vipra ukthaiḥ
citrābhis tam ūtibhiś citraśocir vrajasya sātā gomato dadhāti
ā yaḥ paprau jāyamāna urvī dūredṛśā bhāsā kṛṣṇādhvā
adha bahu cit tama ūrmyāyās tiraḥ śociṣā dadṛśe pāvakaḥ
nū naś citram puruvājābhir ūtī agne rayim maghavadbhyaś ca dhehi
ye rādhasā śravasā cāty anyān suvīryebhiś cābhi santi janān
imaṃ yajñaṃ cano dhā agna uśan yaṃ ta āsāno juhute haviṣmān
bharadvājeṣu dadhiṣe suvṛktim avīr vājasya gadhyasya sātau
vi dveṣāṃsīnuhi vardhayeḷām madema śatahimāḥ suvīrāḥ
yajasva hotar iṣito yajīyān agne bādho marutāṃ na prayukti
ā no mitrāvaruṇā nāsatyā dyāvā hotrāya pṛthivī vavṛtyāḥ
tvaṃ hotā mandratamo no adhrug antar devo vidathā martyeṣu
pāvakayā juhvā vahnir āsāgne yajasva tanvaṃ tava svām
dhanyā cid dhi tve dhiṣaṇā vaṣṭi pra devāñ janma gṛṇate yajadhyai
vepiṣṭho aṅgirasāṃ yad dha vipro madhu cchando bhanati rebha iṣṭau
adidyutat sv apāko vibhāvāgne yajasva rodasī urūcī
āyuṃ na yaṃ namasā rātahavyā añjanti suprayasam pañca janāḥ
vṛñje ha yan namasā barhir agnāv ayāmi srug ghṛtavatī suvṛktiḥ
amyakṣi sadma sadane pṛthivyā aśrāyi yajñaḥ sūrye na cakṣuḥ
daśasyā naḥ purvaṇīka hotar devebhir agne agnibhir idhānaḥ
rāyaḥ sūno sahaso vāvasānā ati srasema vṛjanaṃ nāṃhaḥ
madhye hotā duroṇe barhiṣo rāḷ agnis todasya rodasī yajadhyai
ayaṃ sa sūnuḥ sahasa ṛtāvā dūrāt sūryo na śociṣā tatāna
ā yasmin tve sv apāke yajatra yakṣad rājan sarvatāteva nu dyauḥ
triṣadhasthas tataruṣo na jaṃho havyā maghāni mānuṣā yajadhyai
tejiṣṭhā yasyāratir vanerāṭ todo adhvan na vṛdhasāno adyaut
adrogho na dravitā cetati tmann amartyo 'vartra oṣadhīṣu
sāsmākebhir etarī na śūṣair agni ṣṭave dama ā jātavedāḥ
drvanno vanvan kratvā nārvosraḥ piteva jārayāyi yajñaiḥ
adha smāsya panayanti bhāso vṛthā yat takṣad anuyāti pṛthvīm
sadyo yaḥ syandro viṣito dhavīyān ṛṇo na tāyur ati dhanvā rāṭ
sa tvaṃ no arvan nidāyā viśvebhir agne agnibhir idhānaḥ
veṣi rāyo vi yāsi ducchunā madema śatahimāḥ suvīrāḥ
tvad viśvā subhaga saubhagāny agne vi yanti vanino na vayāḥ
śruṣṭī rayir vājo vṛtratūrye divo vṛṣṭir īḍyo rītir apām
tvam bhago na ā hi ratnam iṣe parijmeva kṣayasi dasmavarcāḥ
agne mitro na bṛhata ṛtasyāsi kṣattā vāmasya deva bhūreḥ
sa satpatiḥ śavasā hanti vṛtram agne vipro vi paṇer bharti vājam
yaṃ tvam praceta ṛtajāta rāyā sajoṣā naptrāpāṃ hinoṣi
yas te sūno sahaso gīrbhir ukthair yajñair marto niśitiṃ vedyānaṭ
viśvaṃ sa deva prati vāram agne dhatte dhānyam patyate vasavyaiḥ
tā nṛbhya ā sauśravasā suvīrāgne sūno sahasaḥ puṣyase dhāḥ
kṛṇoṣi yac chavasā bhūri paśvo vayo vṛkāyāraye jasuraye
vadmā sūno sahaso no vihāyā agne tokaṃ tanayaṃ vāji no dāḥ
viśvābhir gīrbhir abhi pūrtim aśyām madema śatahimāḥ suvīrāḥ
agnā yo martyo duvo dhiyaṃ jujoṣa dhītibhiḥ
bhasan nu ṣa pra pūrvya iṣaṃ vurītāvase
agnir id dhi pracetā agnir vedhastama ṛṣiḥ
agniṃ hotāram īḷate yajñeṣu manuṣo viśaḥ
nānā hy agne 'vase spardhante rāyo aryaḥ
tūrvanto dasyum āyavo vrataiḥ sīkṣanto avratam
agnir apsām ṛtīṣahaṃ vīraṃ dadāti satpatim
yasya trasanti śavasaḥ saṃcakṣi śatravo bhiyā
agnir hi vidmanā nido devo martam uruṣyati
sahāvā yasyāvṛto rayir vājeṣv avṛtaḥ
acchā no mitramaho deva devān agne vocaḥ sumatiṃ rodasyoḥ
vīhi svastiṃ sukṣitiṃ divo nṝn dviṣo aṃhāṃsi duritā tarema tā tarema tavāvasā tarema
imam ū ṣu vo atithim uṣarbudhaṃ viśvāsāṃ viśām patim ṛñjase girā
vetīd divo januṣā kac cid ā śucir jyok cid atti garbho yad acyutam
mitraṃ na yaṃ sudhitam bhṛgavo dadhur vanaspatāv īḍyam ūrdhvaśociṣam
sa tvaṃ suprīto vītahavye adbhuta praśastibhir mahayase dive-dive
sa tvaṃ dakṣasyāvṛko vṛdho bhūr aryaḥ parasyāntarasya taruṣaḥ
rāyaḥ sūno sahaso martyeṣv ā chardir yaccha vītahavyāya sapratho bharadvājāya saprathaḥ
dyutānaṃ vo atithiṃ svarṇaram agniṃ hotāram manuṣaḥ svadhvaram
vipraṃ na dyukṣavacasaṃ suvṛktibhir havyavāham aratiṃ devam ṛñjase
pāvakayā yaś citayantyā kṛpā kṣāman ruruca uṣaso na bhānunā
tūrvan na yāmann etaśasya nū raṇa ā yo ghṛṇe na tatṛṣāṇo ajaraḥ
agnim-agniṃ vaḥ samidhā duvasyata priyam-priyaṃ vo atithiṃ gṛṇīṣaṇi
upa vo gīrbhir amṛtaṃ vivāsata devo deveṣu vanate hi vāryaṃ devo deveṣu vanate hi no duvaḥ
samiddham agniṃ samidhā girā gṛṇe śucim pāvakam puro adhvare dhruvam
vipraṃ hotāram puruvāram adruhaṃ kaviṃ sumnair īmahe jātavedasam
tvāṃ dūtam agne amṛtaṃ yuge-yuge havyavāhaṃ dadhire pāyum īḍyam
devāsaś ca martāsaś ca jāgṛviṃ vibhuṃ viśpatiṃ namasā ni ṣedire
vibhūṣann agna ubhayāṃ anu vratā dūto devānāṃ rajasī sam īyase
yat te dhītiṃ sumatim āvṛṇīmahe 'dha smā nas trivarūthaḥ śivo bhava
taṃ supratīkaṃ sudṛśaṃ svañcam avidvāṃso viduṣṭaraṃ sapema
sa yakṣad viśvā vayunāni vidvān pra havyam agnir amṛteṣu vocat
tam agne pāsy uta tam piparṣi yas ta ānaṭ kavaye śūra dhītim
yajñasya vā niśitiṃ voditiṃ vā tam it pṛṇakṣi śavasota rāyā
tvam agne vanuṣyato ni pāhi tvam u naḥ sahasāvann avadyāt
saṃ tvā dhvasmanvad abhy etu pāthaḥ saṃ rayi spṛhayāyyaḥ sahasrī
agnir hotā gṛhapatiḥ sa rājā viśvā veda janimā jātavedāḥ
devānām uta yo martyānāṃ yajiṣṭhaḥ sa pra yajatām ṛtāvā
agne yad adya viśo adhvarasya hotaḥ pāvakaśoce veṣ ṭvaṃ hi yajvā
ṛtā yajāsi mahinā vi yad bhūr havyā vaha yaviṣṭha yā te adya
abhi prayāṃsi sudhitāni hi khyo ni tvā dadhīta rodasī yajadhyai
avā no maghavan vājasātāv agne viśvāni duritā tarema tā tarema tavāvasā tarema
agne viśvebhiḥ svanīka devair ūrṇāvantam prathamaḥ sīda yonim
kulāyinaṃ ghṛtavantaṃ savitre yajñaṃ naya yajamānāya sādhu
imam u tyam atharvavad agnim manthanti vedhasaḥ
yam aṅkūyantam ānayann amūraṃ śyāvyābhyaḥ
janiṣvā devavītaye sarvatātā svastaye
ā devān vakṣy amṛtāṃ ṛtāvṛdho yajñaṃ deveṣu pispṛśaḥ
vayam u tvā gṛhapate janānām agne akarma samidhā bṛhantam
asthūri no gārhapatyāni santu tigmena nas tejasā saṃ śiśādhi
tvam agne yajñānāṃ hotā viśveṣāṃ hitaḥ
devebhir mānuṣe jane
sa no mandrābhir adhvare jihvābhir yajā mahaḥ
ā devān vakṣi yakṣi ca
vetthā hi vedho adhvanaḥ pathaś ca devāñjasā
agne yajñeṣu sukrato
tvām īḷe adha dvitā bharato vājibhiḥ śunam
īje yajñeṣu yajñiyam
tvam imā vāryā puru divodāsāya sunvate
bharadvājāya dāśuṣe
tvaṃ dūto amartya ā vahā daivyaṃ janam
śṛṇvan viprasya suṣṭutim
tvām agne svādhyo martāso devavītaye
yajñeṣu devam īḷate
tava pra yakṣi saṃdṛśam uta kratuṃ sudānavaḥ
viśve juṣanta kāminaḥ
tvaṃ hotā manurhito vahnir āsā viduṣṭaraḥ
agne yakṣi divo viśaḥ
agna ā yāhi vītaye gṛṇāno havyadātaye
ni hotā satsi barhiṣi
taṃ tvā samidbhir aṅgiro ghṛtena vardhayāmasi
bṛhac chocā yaviṣṭhya
sa naḥ pṛthu śravāyyam acchā deva vivāsasi
bṛhad agne suvīryam
tvām agne puṣkarād adhy atharvā nir amanthata
mūrdhno viśvasya vāghataḥ
tam u tvā dadhyaṅṅ ṛṣiḥ putra īdhe atharvaṇaḥ
vṛtrahaṇam purandaram
tam u tvā pāthyo vṛṣā sam īdhe dasyuhantamam
dhanañjayaṃ raṇe-raṇe
ehy ū ṣu bravāṇi te 'gna itthetarā giraḥ
ebhir vardhāsa indubhiḥ
yatra kva ca te mano dakṣaṃ dadhasa uttaram
tatrā sadaḥ kṛṇavase
nahi te pūrtam akṣipad bhuvan nemānāṃ vaso
athā duvo vanavase
āgnir agāmi bhārato vṛtrahā purucetanaḥ
divodāsasya satpatiḥ
sa hi viśvāti pārthivā rayiṃ dāśan mahitvanā
vanvann avāto astṛtaḥ
sa pratnavan navīyasāgne dyumnena saṃyatā
bṛhat tatantha bhānunā
pra vaḥ sakhāyo agnaye stomaṃ yajñaṃ ca dhṛṣṇuyā
arca gāya ca vedhase
sa hi yo mānuṣā yugā sīdad dhotā kavikratuḥ
dūtaś ca havyavāhanaḥ
tā rājānā śucivratādityān mārutaṃ gaṇam
vaso yakṣīha rodasī
vasvī te agne saṃdṛṣṭir iṣayate martyāya
ūrjo napād amṛtasya
kratvā dā astu śreṣṭho 'dya tvā vanvan surekṇāḥ
marta ānāśa suvṛktim
te te agne tvotā iṣayanto viśvam āyuḥ
taranto aryo arātīr vanvanto aryo arātīḥ
agnis tigmena śociṣā yāsad viśvaṃ ny atriṇam
agnir no vanate rayim
suvīraṃ rayim ā bhara jātavedo vicarṣaṇe
jahi rakṣāṃsi sukrato
tvaṃ naḥ pāhy aṃhaso jātavedo aghāyataḥ
rakṣā ṇo brahmaṇas kave
yo no agne dureva ā marto vadhāya dāśati
tasmān naḥ pāhy aṃhasaḥ
tvaṃ taṃ deva jihvayā pari bādhasva duṣkṛtam
marto yo no jighāṃsati
bharadvājāya saprathaḥ śarma yaccha sahantya
agne vareṇyaṃ vasu
agnir vṛtrāṇi jaṅghanad draviṇasyur vipanyayā
samiddhaḥ śukra āhutaḥ
garbhe mātuḥ pituṣ pitā vididyutāno akṣare
sīdann ṛtasya yonim ā
brahma prajāvad ā bhara jātavedo vicarṣaṇe
agne yad dīdayad divi
upa tvā raṇvasaṃdṛśam prayasvantaḥ sahaskṛta
agne sasṛjmahe giraḥ
upa cchāyām iva ghṛṇer aganma śarma te vayam
agne hiraṇyasaṃdṛśaḥ
ya ugra iva śaryahā tigmaśṛṅgo na vaṃsagaḥ
agne puro rurojitha
ā yaṃ haste na khādinaṃ śiśuṃ jātaṃ na bibhrati
viśām agniṃ svadhvaram
pra devaṃ devavītaye bharatā vasuvittamam
ā sve yonau ni ṣīdatu
ā jātaṃ jātavedasi priyaṃ śiśītātithim
syona ā gṛhapatim
agne yukṣvā hi ye tavāśvāso deva sādhavaḥ
araṃ vahanti manyave
acchā no yāhy ā vahābhi prayāṃsi vītaye
ā devān somapītaye
ud agne bhārata dyumad ajasreṇa davidyutat
śocā vi bhāhy ajara
vītī yo devam marto duvasyed agnim īḷītādhvare haviṣmān
hotāraṃ satyayajaṃ rodasyor uttānahasto namasā vivāset
ā te agna ṛcā havir hṛdā taṣṭam bharāmasi
te te bhavantūkṣaṇa ṛṣabhāso vaśā uta
agniṃ devāso agriyam indhate vṛtrahantamam
yenā vasūny ābhṛtā tṛḷhā rakṣāṃsi vājinā
pibā somam abhi yam ugra tarda ūrvaṃ gavyam mahi gṛṇāna indra
vi yo dhṛṣṇo vadhiṣo vajrahasta viśvā vṛtram amitriyā śavobhiḥ
sa īm pāhi ya ṛjīṣī tarutro yaḥ śipravān vṛṣabho yo matīnām
yo gotrabhid vajrabhṛd yo hariṣṭhāḥ sa indra citrāṃ abhi tṛndhi vājān
evā pāhi pratnathā mandatu tvā śrudhi brahma vāvṛdhasvota gīrbhiḥ
āviḥ sūryaṃ kṛṇuhi pīpihīṣo jahi śatrūṃr abhi gā indra tṛndhi
te tvā madā bṛhad indra svadhāva ime pītā ukṣayanta dyumantam
mahām anūnaṃ tavasaṃ vibhūtim matsarāso jarhṛṣanta prasāham
yebhiḥ sūryam uṣasam mandasāno 'vāsayo 'pa dṛḷhāni dardrat
mahām adrim pari gā indra santaṃ nutthā acyutaṃ sadasas pari svāt
tava kratvā tava tad daṃsanābhir āmāsu pakvaṃ śacyā ni dīdhaḥ
aurṇor dura usriyābhyo vi dṛḷhod ūrvād gā asṛjo aṅgirasvān
paprātha kṣām mahi daṃso vy urvīm upa dyām ṛṣvo bṛhad indra stabhāyaḥ
adhārayo rodasī devaputre pratne mātarā yahvī ṛtasya
adha tvā viśve pura indra devā ekaṃ tavasaṃ dadhire bharāya
adevo yad abhy auhiṣṭa devān svarṣātā vṛṇata indram atra
adha dyauś cit te apa sā nu vajrād dvitānamad bhiyasā svasya manyoḥ
ahiṃ yad indro abhy ohasānaṃ ni cid viśvāyuḥ śayathe jaghāna
adha tvaṣṭā te maha ugra vajraṃ sahasrabhṛṣṭiṃ vavṛtac chatāśrim
nikāmam aramaṇasaṃ yena navantam ahiṃ sam piṇag ṛjīṣin
vardhān yaṃ viśve marutaḥ sajoṣāḥ pacac chatam mahiṣāṃ indra tubhyam
pūṣā viṣṇus trīṇi sarāṃsi dhāvan vṛtrahaṇam madiram aṃśum asmai
ā kṣodo mahi vṛtaṃ nadīnām pariṣṭhitam asṛja ūrmim apām
tāsām anu pravata indra panthām prārdayo nīcīr apasaḥ samudram
evā tā viśvā cakṛvāṃsam indram mahām ugram ajuryaṃ sahodām
suvīraṃ tvā svāyudhaṃ suvajram ā brahma navyam avase vavṛtyāt
sa no vājāya śravasa iṣe ca rāye dhehi dyumata indra viprān
bharadvāje nṛvata indra sūrīn divi ca smaidhi pārye na indra
ayā vājaṃ devahitaṃ sanema madema śatahimāḥ suvīrāḥ
tam u ṣṭuhi yo abhibhūtyojā vanvann avātaḥ puruhūta indraḥ
aṣāḷham ugraṃ sahamānam ābhir gīrbhir vardha vṛṣabhaṃ carṣaṇīnām
sa yudhmaḥ satvā khajakṛt samadvā tuvimrakṣo nadanumāṃ ṛjīṣī
bṛhadreṇuś cyavano mānuṣīṇām ekaḥ kṛṣṭīnām abhavat sahāvā
tvaṃ ha nu tyad adamāyo dasyūṃr ekaḥ kṛṣṭīr avanor āryāya
asti svin nu vīryaṃ tat ta indra na svid asti tad ṛtuthā vi vocaḥ
sad id dhi te tuvijātasya manye sahaḥ sahiṣṭha turatas turasya
ugram ugrasya tavasas tavīyo 'radhrasya radhraturo babhūva
tan naḥ pratnaṃ sakhyam astu yuṣme itthā vadadbhir valam aṅgirobhiḥ
hann acyutacyud dasmeṣayantam ṛṇoḥ puro vi duro asya viśvāḥ
sa hi dhībhir havyo asty ugra īśānakṛn mahati vṛtratūrye
sa tokasātā tanaye sa vajrī vitantasāyyo abhavat samatsu
sa majmanā janima mānuṣāṇām amartyena nāmnāti pra sarsre
sa dyumnena sa śavasota rāyā sa vīryeṇa nṛtamaḥ samokāḥ
sa yo na muhe na mithū jano bhūt sumantunāmā cumuriṃ dhuniṃ ca
vṛṇak pipruṃ śambaraṃ śuṣṇam indraḥ purāṃ cyautnāya śayathāya nū cit
udāvatā tvakṣasā panyasā ca vṛtrahatyāya ratham indra tiṣṭha
dhiṣva vajraṃ hasta ā dakṣiṇatrābhi pra manda purudatra māyāḥ
agnir na śuṣkaṃ vanam indra hetī rakṣo ni dhakṣy aśanir na bhīmā
gambhīraya ṛṣvayā yo rurojādhvānayad duritā dambhayac ca
ā sahasram pathibhir indra rāyā tuvidyumna tuvivājebhir arvāk
yāhi sūno sahaso yasya nū cid adeva īśe puruhūta yotoḥ
pra tuvidyumnasya sthavirasya ghṛṣver divo rarapśe mahimā pṛthivyāḥ
nāsya śatrur na pratimānam asti na pratiṣṭhiḥ purumāyasya sahyoḥ
pra tat te adyā karaṇaṃ kṛtam bhūt kutsaṃ yad āyum atithigvam asmai
purū sahasrā ni śiśā abhi kṣām ut tūrvayāṇaṃ dhṛṣatā ninetha
anu tvāhighne adha deva devā madan viśve kavitamaṃ kavīnām
karo yatra varivo bādhitāya dive janāya tanve gṛṇānaḥ
anu dyāvāpṛthivī tat ta ojo 'martyā jihata indra devāḥ
kṛṣvā kṛtno akṛtaṃ yat te asty ukthaṃ navīyo janayasva yajñaiḥ
mahāṃ indro nṛvad ā carṣaṇiprā uta dvibarhā aminaḥ sahobhiḥ
asmadryag vāvṛdhe vīryāyoruḥ pṛthuḥ sukṛtaḥ kartṛbhir bhūt
indram eva dhiṣaṇā sātaye dhād bṛhantam ṛṣvam ajaraṃ yuvānam
aṣāḷhena śavasā śūśuvāṃsaṃ sadyaś cid yo vāvṛdhe asāmi
pṛthū karasnā bahulā gabhastī asmadryak sam mimīhi śravāṃsi
yūtheva paśvaḥ paśupā damūnā asmāṃ indrābhy ā vavṛtsvājau
taṃ va indraṃ catinam asya śākair iha nūnaṃ vājayanto huvema
yathā cit pūrve jaritāra āsur anedyā anavadyā ariṣṭāḥ
dhṛtavrato dhanadāḥ somavṛddhaḥ sa hi vāmasya vasunaḥ purukṣuḥ
saṃ jagmire pathyā rāyo asmin samudre na sindhavo yādamānāḥ
śaviṣṭhaṃ na ā bhara śūra śava ojiṣṭham ojo abhibhūta ugram
viśvā dyumnā vṛṣṇyā mānuṣāṇām asmabhyaṃ dā harivo mādayadhyai
yas te madaḥ pṛtanāṣāḷ amṛdhra indra taṃ na ā bhara śūśuvāṃsam
yena tokasya tanayasya sātau maṃsīmahi jigīvāṃsas tvotāḥ
ā no bhara vṛṣaṇaṃ śuṣmam indra dhanaspṛtaṃ śūśuvāṃsaṃ sudakṣam
yena vaṃsāma pṛtanāsu śatrūn tavotibhir uta jāmīṃr ajāmīn
ā te śuṣmo vṛṣabha etu paścād ottarād adharād ā purastāt
ā viśvato abhi sam etv arvāṅ indra dyumnaṃ svarvad dhehy asme
nṛvat ta indra nṛtamābhir ūtī vaṃsīmahi vāmaṃ śromatebhiḥ
īkṣe hi vasva ubhayasya rājan dhā ratnam mahi sthūram bṛhantam
marutvantaṃ vṛṣabhaṃ vāvṛdhānam akavāriṃ divyaṃ śāsam indram
viśvāsāham avase nūtanāyograṃ sahodām iha taṃ huvema
janaṃ vajrin mahi cin manyamānam ebhyo nṛbhyo randhayā yeṣv asmi
adhā hi tvā pṛthivyāṃ śūrasātau havāmahe tanaye goṣv apsu
vayaṃ ta ebhiḥ puruhūta sakhyaiḥ śatroḥ-śatror uttara it syāma
ghnanto vṛtrāṇy ubhayāni śūra rāyā madema bṛhatā tvotāḥ
dyaur na ya indrābhi bhūmāryas tasthau rayiḥ śavasā pṛtsu janān
taṃ naḥ sahasrabharam urvarāsāṃ daddhi sūno sahaso vṛtraturam
divo na tubhyam anv indra satrāsuryaṃ devebhir dhāyi viśvam
ahiṃ yad vṛtram apo vavrivāṃsaṃ hann ṛjīṣin viṣṇunā sacānaḥ
tūrvann ojīyān tavasas tavīyān kṛtabrahmendro vṛddhamahāḥ
rājābhavan madhunaḥ somyasya viśvāsāṃ yat purāṃ dartnum āvat
śatair apadran paṇaya indrātra daśoṇaye kavaye 'rkasātau
vadhaiḥ śuṣṇasyāśuṣasya māyāḥ pitvo nārirecīt kiṃ cana pra
maho druho apa viśvāyu dhāyi vajrasya yat patane pādi śuṣṇaḥ
uru ṣa sarathaṃ sārathaye kar indraḥ kutsāya sūryasya sātau
pra śyeno na madiram aṃśum asmai śiro dāsasya namucer mathāyan
prāvan namīṃ sāpyaṃ sasantam pṛṇag rāyā sam iṣā saṃ svasti
vi pipror ahimāyasya dṛḷhāḥ puro vajriñ chavasā na dardaḥ
sudāman tad rekṇo apramṛṣyam ṛjiśvane dātraṃ dāśuṣe dāḥ
sa vetasuṃ daśamāyaṃ daśoṇiṃ tūtujim indraḥ svabhiṣṭisumnaḥ
ā tugraṃ śaśvad ibhaṃ dyotanāya mātur na sīm upa sṛjā iyadhyai
sa īṃ spṛdho vanate apratīto bibhrad vajraṃ vṛtrahaṇaṃ gabhastau
tiṣṭhad dharī adhy asteva garte vacoyujā vahata indram ṛṣvam
sanema te 'vasā navya indra pra pūrava stavanta enā yajñaiḥ
sapta yat puraḥ śarma śāradīr dard dhan dāsīḥ purukutsāya śikṣan
tvaṃ vṛdha indra pūrvyo bhūr varivasyann uśane kāvyāya
parā navavāstvam anudeyam mahe pitre dadātha svaṃ napātam
tvaṃ dhunir indra dhunimatīr ṛṇor apaḥ sīrā na sravantīḥ
pra yat samudram ati śūra parṣi pārayā turvaśaṃ yaduṃ svasti
tava ha tyad indra viśvam ājau sasto dhunīcumurī yā ha siṣvap
dīdayad it tubhyaṃ somebhiḥ sunvan dabhītir idhmabhṛtiḥ pakthy arkaiḥ
imā u tvā purutamasya kāror havyaṃ vīra havyā havante
dhiyo ratheṣṭhām ajaraṃ navīyo rayir vibhūtir īyate vacasyā
tam u stuṣa indraṃ yo vidāno girvāhasaṃ gīrbhir yajñavṛddham
yasya divam ati mahnā pṛthivyāḥ purumāyasya ririce mahitvam
sa it tamo 'vayunaṃ tatanvat sūryeṇa vayunavac cakāra
kadā te martā amṛtasya dhāmeyakṣanto na minanti svadhāvaḥ
yas tā cakāra sa kuha svid indraḥ kam ā janaṃ carati kāsu vikṣu
kas te yajño manase śaṃ varāya ko arka indra katamaḥ sa hotā
idā hi te veviṣataḥ purājāḥ pratnāsa āsuḥ purukṛt sakhāyaḥ
ye madhyamāsa uta nūtanāsa utāvamasya puruhūta bodhi
tam pṛcchanto 'varāsaḥ parāṇi pratnā ta indra śrutyānu yemuḥ
arcāmasi vīra brahmavāho yād eva vidma tāt tvā mahāntam
abhi tvā pājo rakṣaso vi tasthe mahi jajñānam abhi tat su tiṣṭha
tava pratnena yujyena sakhyā vajreṇa dhṛṣṇo apa tā nudasva
sa tu śrudhīndra nūtanasya brahmaṇyato vīra kārudhāyaḥ
tvaṃ hy āpiḥ pradivi pitṝṇāṃ śaśvad babhūtha suhava eṣṭau
protaye varuṇam mitram indram marutaḥ kṛṣvāvase no adya
pra pūṣaṇaṃ viṣṇum agnim purandhiṃ savitāram oṣadhīḥ parvatāṃś ca
ima u tvā puruśāka prayajyo jaritāro abhy arcanty arkaiḥ
śrudhī havam ā huvato huvāno na tvāvāṃ anyo amṛta tvad asti
nū ma ā vācam upa yāhi vidvān viśvebhiḥ sūno sahaso yajatraiḥ
ye agnijihvā ṛtasāpa āsur ye manuṃ cakrur uparaṃ dasāya
sa no bodhi puraetā sugeṣūta durgeṣu pathikṛd vidānaḥ
ye aśramāsa uravo vahiṣṭhās tebhir na indrābhi vakṣi vājam
ya eka id dhavyaś carṣaṇīnām indraṃ taṃ gīrbhir abhy arca ābhiḥ
yaḥ patyate vṛṣabho vṛṣṇyāvān satyaḥ satvā purumāyaḥ sahasvān
tam u naḥ pūrve pitaro navagvāḥ sapta viprāso abhi vājayantaḥ
nakṣaddābhaṃ taturim parvateṣṭhām adroghavācam matibhiḥ śaviṣṭham
tam īmaha indram asya rāyaḥ puruvīrasya nṛvataḥ purukṣoḥ
yo askṛdhoyur ajaraḥ svarvān tam ā bhara harivo mādayadhyai
tan no vi voco yadi te purā cij jaritāra ānaśuḥ sumnam indra
kas te bhāgaḥ kiṃ vayo dudhra khidvaḥ puruhūta purūvaso 'suraghnaḥ
tam pṛcchantī vajrahastaṃ ratheṣṭhām indraṃ vepī vakvarī yasya nū gīḥ
tuvigrābhaṃ tuvikūrmiṃ rabhodāṃ gātum iṣe nakṣate tumram accha
ayā ha tyam māyayā vāvṛdhānam manojuvā svatavaḥ parvatena
acyutā cid vīḷitā svojo rujo vi dṛḷhā dhṛṣatā virapśin
taṃ vo dhiyā navyasyā śaviṣṭham pratnam pratnavat paritaṃsayadhyai
sa no vakṣad animānaḥ suvahmendro viśvāny ati durgahāṇi
ā janāya druhvaṇe pārthivāni divyāni dīpayo 'ntarikṣā
tapā vṛṣan viśvataḥ śociṣā tān brahmadviṣe śocaya kṣām apaś ca
bhuvo janasya divyasya rājā pārthivasya jagatas tveṣasaṃdṛk
dhiṣva vajraṃ dakṣiṇa indra haste viśvā ajurya dayase vi māyāḥ
ā saṃyatam indra ṇaḥ svastiṃ śatrutūryāya bṛhatīm amṛdhrām
yayā dāsāny āryāṇi vṛtrā karo vajrin sutukā nāhuṣāṇi
sa no niyudbhiḥ puruhūta vedho viśvavārābhir ā gahi prayajyo
na yā adevo varate na deva ābhir yāhi tūyam ā madryadrik
suta it tvaṃ nimiśla indra some stome brahmaṇi śasyamāna ukthe
yad vā yuktābhyām maghavan haribhyām bibhrad vajram bāhvor indra yāsi
yad vā divi pārye suṣvim indra vṛtrahatye 'vasi śūrasātau
yad vā dakṣasya bibhyuṣo abibhyad arandhayaḥ śardhata indra dasyūn
pātā sutam indro astu somam praṇenīr ugro jaritāram ūtī
kartā vīrāya suṣvaya u lokaṃ dātā vasu stuvate kīraye cit
ganteyānti savanā haribhyām babhrir vajram papiḥ somaṃ dadir gāḥ
kartā vīraṃ naryaṃ sarvavīraṃ śrotā havaṃ gṛṇata stomavāhāḥ
asmai vayaṃ yad vāvāna tad viviṣma indrāya yo naḥ pradivo apas kaḥ
sute some stumasi śaṃsad ukthendrāya brahma vardhanaṃ yathāsat
brahmāṇi hi cakṛṣe vardhanāni tāvat ta indra matibhir viviṣmaḥ
sute some sutapāḥ śantamāni rāṇḍyā kriyāsma vakṣaṇāni yajñaiḥ
sa no bodhi puroḷāśaṃ rarāṇaḥ pibā tu somaṃ goṛjīkam indra
edam barhir yajamānasya sīdoruṃ kṛdhi tvāyata u lokam
sa mandasvā hy anu joṣam ugra pra tvā yajñāsa ime aśnuvantu
preme havāsaḥ puruhūtam asme ā tveyaṃ dhīr avasa indra yamyāḥ
taṃ vaḥ sakhāyaḥ saṃ yathā suteṣu somebhir īm pṛṇatā bhojam indram
kuvit tasmā asati no bharāya na suṣvim indro 'vase mṛdhāti
eved indraḥ sute astāvi some bharadvājeṣu kṣayad in maghonaḥ
asad yathā jaritra uta sūrir indro rāyo viśvavārasya dātā
vṛṣā mada indre śloka ukthā sacā someṣu sutapā ṛjīṣī
arcatryo maghavā nṛbhya ukthair dyukṣo rājā girām akṣitotiḥ
taturir vīro naryo vicetāḥ śrotā havaṃ gṛṇata urvyūtiḥ
vasuḥ śaṃso narāṃ kārudhāyā vājī stuto vidathe dāti vājam
akṣo na cakryoḥ śūra bṛhan pra te mahnā ririce rodasyoḥ
vṛkṣasya nu te puruhūta vayā vy ūtayo ruruhur indra pūrvīḥ
śacīvatas te puruśāka śākā gavām iva srutayaḥ saṃcaraṇīḥ
vatsānāṃ na tantayas ta indra dāmanvanto adāmānaḥ sudāman
anyad adya karvaram anyad u śvo 'sac ca san muhur ācakrir indraḥ
mitro no atra varuṇaś ca pūṣāryo vaśasya paryetāsti
vi tvad āpo na parvatasya pṛṣṭhād ukthebhir indrānayanta yajñaiḥ
taṃ tvābhiḥ suṣṭutibhir vājayanta ājiṃ na jagmur girvāho aśvāḥ
na yaṃ jaranti śarado na māsā na dyāva indram avakarśayanti
vṛddhasya cid vardhatām asya tanū stomebhir ukthaiś ca śasyamānā
na vīḷave namate na sthirāya na śardhate dasyujūtāya stavān
ajrā indrasya girayaś cid ṛṣvā gambhīre cid bhavati gādham asmai
gambhīreṇa na uruṇāmatrin preṣo yandhi sutapāvan vājān
sthā ū ṣu ūrdhva ūtī ariṣaṇyann aktor vyuṣṭau paritakmyāyām
sacasva nāyam avase abhīka ito vā tam indra pāhi riṣaḥ
amā cainam araṇye pāhi riṣo madema śatahimāḥ suvīrāḥ
yā ta ūtir avamā yā paramā yā madhyamendra śuṣminn asti
tābhir ū ṣu vṛtrahatye 'vīr na ebhiś ca vājair mahān na ugra
ābhi spṛdho mithatīr ariṣaṇyann amitrasya vyathayā manyum indra
ābhir viśvā abhiyujo viṣūcīr āryāya viśo 'va tārīr dāsīḥ
indra jāmaya uta ye 'jāmayo 'rvācīnāso vanuṣo yuyujre
tvam eṣāṃ vithurā śavāṃsi jahi vṛṣṇyāni kṛṇuhī parācaḥ
śūro vā śūraṃ vanate śarīrais tanūrucā taruṣi yat kṛṇvaite
toke vā goṣu tanaye yad apsu vi krandasī urvarāsu bravaite
nahi tvā śūro na turo na dhṛṣṇur na tvā yodho manyamāno yuyodha
indra nakiṣ ṭvā praty asty eṣāṃ viśvā jātāny abhy asi tāni
sa patyata ubhayor nṛmṇam ayor yadī vedhasaḥ samithe havante
vṛtre vā maho nṛvati kṣaye vā vyacasvantā yadi vitantasaite
adha smā te carṣaṇayo yad ejān indra trātota bhavā varūtā
asmākāso ye nṛtamāso arya indra sūrayo dadhire puro naḥ
anu te dāyi maha indriyāya satrā te viśvam anu vṛtrahatye
anu kṣatram anu saho yajatrendra devebhir anu te nṛṣahye
evā na spṛdhaḥ sam ajā samatsv indra rārandhi mithatīr adevīḥ
vidyāma vastor avasā gṛṇanto bharadvājā uta ta indra nūnam
śrudhī na indra hvayāmasi tvā maho vājasya sātau vāvṛṣāṇāḥ
saṃ yad viśo 'yanta śūrasātā ugraṃ no 'vaḥ pārye ahan dāḥ
tvāṃ vājī havate vājineyo maho vājasya gadhyasya sātau
tvāṃ vṛtreṣv indra satpatiṃ tarutraṃ tvāṃ caṣṭe muṣṭihā goṣu yudhyan
tvaṃ kaviṃ codayo 'rkasātau tvaṃ kutsāya śuṣṇaṃ dāśuṣe vark
tvaṃ śiro amarmaṇaḥ parāhann atithigvāya śaṃsyaṃ kariṣyan
tvaṃ ratham pra bharo yodham ṛṣvam āvo yudhyantaṃ vṛṣabhaṃ daśadyum
tvaṃ tugraṃ vetasave sacāhan tvaṃ tujiṃ gṛṇantam indra tūtoḥ
tvaṃ tad uktham indra barhaṇā kaḥ pra yac chatā sahasrā śūra darṣi
ava girer dāsaṃ śambaraṃ han prāvo divodāsaṃ citrābhir ūtī
tvaṃ śraddhābhir mandasānaḥ somair dabhītaye cumurim indra siṣvap
tvaṃ rajim piṭhīnase daśasyan ṣaṣṭiṃ sahasrā śacyā sacāhan
ahaṃ cana tat sūribhir ānaśyāṃ tava jyāya indra sumnam ojaḥ
tvayā yat stavante sadhavīra vīrās trivarūthena nahuṣā śaviṣṭha
vayaṃ te asyām indra dyumnahūtau sakhāyaḥ syāma mahina preṣṭhāḥ
prātardaniḥ kṣatraśrīr astu śreṣṭho ghane vṛtrāṇāṃ sanaye dhanānām
kim asya made kim v asya pītāv indraḥ kim asya sakhye cakāra
raṇā vā ye niṣadi kiṃ te asya purā vividre kim u nūtanāsaḥ
sad asya made sad v asya pītāv indraḥ sad asya sakhye cakāra
raṇā vā ye niṣadi sat te asya purā vividre sad u nūtanāsaḥ
nahi nu te mahimanaḥ samasya na maghavan maghavattvasya vidma
na rādhaso-rādhaso nūtanasyendra nakir dadṛśa indriyaṃ te
etat tyat ta indriyam aceti yenāvadhīr varaśikhasya śeṣaḥ
vajrasya yat te nihatasya śuṣmāt svanāc cid indra paramo dadāra
vadhīd indro varaśikhasya śeṣo 'bhyāvartine cāyamānāya śikṣan
vṛcīvato yad dhariyūpīyāyāṃ han pūrve ardhe bhiyasāparo dart
triṃśacchataṃ varmiṇa indra sākaṃ yavyāvatyām puruhūta śravasyā
vṛcīvantaḥ śarave patyamānāḥ pātrā bhindānā nyarthāny āyan
yasya gāvāv aruṣā sūyavasyū antar ū ṣu carato rerihāṇā
sa sṛñjayāya turvaśam parādād vṛcīvato daivavātāya śikṣan
dvayāṃ agne rathino viṃśatiṃ gā vadhūmato maghavā mahyaṃ samrāṭ
abhyāvartī cāyamāno dadāti dūṇāśeyaṃ dakṣiṇā pārthavānām
ā gāvo agmann uta bhadram akran sīdantu goṣṭhe raṇayantv asme
prajāvatīḥ pururūpā iha syur indrāya pūrvīr uṣaso duhānāḥ
indro yajvane pṛṇate ca śikṣaty uped dadāti na svam muṣāyati
bhūyo-bhūyo rayim id asya vardhayann abhinne khilye ni dadhāti devayum
na tā naśanti na dabhāti taskaro nāsām āmitro vyathir ā dadharṣati
devāṃś ca yābhir yajate dadāti ca jyog it tābhiḥ sacate gopatiḥ saha
na tā arvā reṇukakāṭo aśnute na saṃskṛtatram upa yanti tā abhi
urugāyam abhayaṃ tasya tā anu gāvo martasya vi caranti yajvanaḥ
gāvo bhago gāva indro me acchān gāvaḥ somasya prathamasya bhakṣaḥ
imā yā gāvaḥ sa janāsa indra icchāmīd dhṛdā manasā cid indram
yūyaṃ gāvo medayathā kṛśaṃ cid aśrīraṃ cit kṛṇuthā supratīkam
bhadraṃ gṛhaṃ kṛṇutha bhadravāco bṛhad vo vaya ucyate sabhāsu
prajāvatīḥ sūyavasaṃ riśantīḥ śuddhā apaḥ suprapāṇe pibantīḥ
mā va stena īśata māghaśaṃsaḥ pari vo hetī rudrasya vṛjyāḥ
upedam upaparcanam āsu goṣūpa pṛcyatām
upa ṛṣabhasya retasy upendra tava vīrye
indraṃ vo naraḥ sakhyāya sepur maho yantaḥ sumataye cakānāḥ
maho hi dātā vajrahasto asti mahām u raṇvam avase yajadhvam
ā yasmin haste naryā mimikṣur ā rathe hiraṇyaye ratheṣṭhāḥ
ā raśmayo gabhastyo sthūrayor ādhvann aśvāso vṛṣaṇo yujānāḥ
śriye te pādā duva ā mimikṣur dhṛṣṇur vajrī śavasā dakṣiṇāvān
vasāno atkaṃ surabhiṃ dṛśe kaṃ svar ṇa nṛtav iṣiro babhūtha
sa soma āmiślatamaḥ suto bhūd yasmin paktiḥ pacyate santi dhānāḥ
indraṃ nara stuvanto brahmakārā ukthā śaṃsanto devavātatamāḥ
na te antaḥ śavaso dhāyy asya vi tu bābadhe rodasī mahitvā
ā tā sūriḥ pṛṇati tūtujāno yūthevāpsu samījamāna ūtī
eved indraḥ suhava ṛṣvo astūtī anūtī hiriśipraḥ satvā
evā hi jāto asamātyojāḥ purū ca vṛtrā hanati ni dasyūn
bhūya id vāvṛdhe vīryāyaṃ eko ajuryo dayate vasūni
pra ririce diva indraḥ pṛthivyā ardham id asya prati rodasī ubhe
adhā manye bṛhad asuryam asya yāni dādhāra nakir ā mināti
dive-dive sūryo darśato bhūd vi sadmāny urviyā sukratur dhāt
adyā cin nū cit tad apo nadīnāṃ yad ābhyo arado gātum indra
ni parvatā admasado na sedus tvayā dṛḷhāni sukrato rajāṃsi
satyam it tan na tvāvāṃ anyo astīndra devo na martyo jyāyān
ahann ahim pariśayānam arṇo 'vāsṛjo apo acchā samudram
tvam apo vi duro viṣūcīr indra dṛḷham arujaḥ parvatasya
rājābhavo jagataś carṣaṇīnāṃ sākaṃ sūryaṃ janayan dyām uṣāsam
abhūr eko rayipate rayīṇām ā hastayor adhithā indra kṛṣṭīḥ
vi toke apsu tanaye ca sūre 'vocanta carṣaṇayo vivācaḥ
tvad bhiyendra pārthivāni viśvācyutā cic cyāvayante rajāṃsi
dyāvākṣāmā parvatāso vanāni viśvaṃ dṛḷham bhayate ajmann ā te
tvaṃ kutsenābhi śuṣṇam indrāśuṣaṃ yudhya kuyavaṃ gaviṣṭau
daśa prapitve adha sūryasya muṣāyaś cakram avive rapāṃsi
tvaṃ śatāny ava śambarasya puro jaghanthāpratīni dasyoḥ
aśikṣo yatra śacyā śacīvo divodāsāya sunvate sutakre bharadvājāya gṛṇate vasūni
sa satyasatvan mahate raṇāya ratham ā tiṣṭha tuvinṛmṇa bhīmam
yāhi prapathinn avasopa madrik pra ca śruta śrāvaya carṣaṇibhyaḥ
apūrvyā purutamāny asmai mahe vīrāya tavase turāya
virapśine vajriṇe śantamāni vacāṃsy āsā sthavirāya takṣam
sa mātarā sūryeṇā kavīnām avāsayad rujad adriṃ gṛṇānaḥ
svādhībhir ṛkvabhir vāvaśāna ud usriyāṇām asṛjan nidānam
sa vahnibhir ṛkvabhir goṣu śaśvan mitajñubhiḥ purukṛtvā jigāya
puraḥ purohā sakhibhiḥ sakhīyan dṛḷhā ruroja kavibhiḥ kaviḥ san
sa nīvyābhir jaritāram acchā maho vājebhir mahadbhiś ca śuṣmaiḥ
puruvīrābhir vṛṣabha kṣitīnām ā girvaṇaḥ suvitāya pra yāhi
sa sargeṇa śavasā takto atyair apa indro dakṣiṇatas turāṣāṭ
itthā sṛjānā anapāvṛd arthaṃ dive-dive viviṣur apramṛṣyam
ya ojiṣṭha indra taṃ su no dā mado vṛṣan svabhiṣṭir dāsvān
sauvaśvyaṃ yo vanavat svaśvo vṛtrā samatsu sāsahad amitrān
tvāṃ hīndrāvase vivāco havante carṣaṇayaḥ śūrasātau
tvaṃ viprebhir vi paṇīṃr aśāyas tvota it sanitā vājam arvā
tvaṃ tāṃ indrobhayāṃ amitrān dāsā vṛtrāṇy āryā ca śūra
vadhīr vaneva sudhitebhir atkair ā pṛtsu darṣi nṛṇāṃ nṛtama
sa tvaṃ na indrākavābhir ūtī sakhā viśvāyur avitā vṛdhe bhūḥ
svarṣātā yad dhvayāmasi tvā yudhyanto nemadhitā pṛtsu śūra
nūnaṃ na indrāparāya ca syā bhavā mṛḷīka uta no abhiṣṭau
itthā gṛṇanto mahinasya śarman divi ṣyāma pārye goṣatamāḥ
saṃ ca tve jagmur gira indra pūrvīr vi ca tvad yanti vibhvo manīṣāḥ
purā nūnaṃ ca stutaya ṛṣīṇām paspṛdhra indre adhy ukthārkā
puruhūto yaḥ purugūrta ṛbhvāṃ ekaḥ purupraśasto asti yajñaiḥ
ratho na mahe śavase yujāno 'smābhir indro anumādyo bhūt
na yaṃ hiṃsanti dhītayo na vāṇīr indraṃ nakṣantīd abhi vardhayantīḥ
yadi stotāraḥ śataṃ yat sahasraṃ gṛṇanti girvaṇasaṃ śaṃ tad asmai
asmā etad divy arceva māsā mimikṣa indre ny ayāmi somaḥ
janaṃ na dhanvann abhi saṃ yad āpaḥ satrā vāvṛdhur havanāni yajñaiḥ
asmā etan mahy āṅgūṣam asmā indrāya stotram matibhir avāci
asad yathā mahati vṛtratūrya indro viśvāyur avitā vṛdhaś ca
kadā bhuvan rathakṣayāṇi brahma kadā stotre sahasrapoṣyaṃ dāḥ
kadā stomaṃ vāsayo 'sya rāyā kadā dhiyaḥ karasi vājaratnāḥ
karhi svit tad indra yan nṛbhir nṝn vīrair vīrān nīḷayāse jayājīn
tridhātu gā adhi jayāsi goṣv indra dyumnaṃ svarvad dhehy asme
karhi svit tad indra yaj jaritre viśvapsu brahma kṛṇavaḥ śaviṣṭha
kadā dhiyo na niyuto yuvāse kadā gomaghā havanāni gacchāḥ
sa gomaghā jaritre aśvaścandrā vājaśravaso adhi dhehi pṛkṣaḥ
pīpihīṣaḥ sudughām indra dhenum bharadvājeṣu suruco rurucyāḥ
tam ā nūnaṃ vṛjanam anyathā cic chūro yac chakra vi duro gṛṇīṣe
mā nir araṃ śukradughasya dhenor āṅgirasān brahmaṇā vipra jinva
satrā madāsas tava viśvajanyāḥ satrā rāyo 'dha ye pārthivāsaḥ
satrā vājānām abhavo vibhaktā yad deveṣu dhārayathā asuryam
anu pra yeje jana ojo asya satrā dadhire anu vīryāya
syūmagṛbhe dudhaye 'rvate ca kratuṃ vṛñjanty api vṛtrahatye
taṃ sadhrīcīr ūtayo vṛṣṇyāni pauṃsyāni niyutaḥ saścur indram
samudraṃ na sindhava ukthaśuṣmā uruvyacasaṃ gira ā viśanti
sa rāyas khām upa sṛjā gṛṇānaḥ puruścandrasya tvam indra vasvaḥ
patir babhūthāsamo janānām eko viśvasya bhuvanasya rājā
sa tu śrudhi śrutyā yo duvoyur dyaur na bhūmābhi rāyo aryaḥ
aso yathā naḥ śavasā cakāno yuge-yuge vayasā cekitānaḥ
arvāg rathaṃ viśvavāraṃ ta ugrendra yuktāso harayo vahantu
kīriś cid dhi tvā havate svarvān ṛdhīmahi sadhamādas te adya
pro droṇe harayaḥ karmāgman punānāsa ṛjyanto abhūvan
indro no asya pūrvyaḥ papīyād dyukṣo madasya somyasya rājā
āsasrāṇāsaḥ śavasānam acchendraṃ sucakre rathyāso aśvāḥ
abhi śrava ṛjyanto vaheyur nū cin nu vāyor amṛtaṃ vi dasyet
variṣṭho asya dakṣiṇām iyartīndro maghonāṃ tuvikūrmitamaḥ
yayā vajrivaḥ pariyāsy aṃho maghā ca dhṛṣṇo dayase vi sūrīn
indro vājasya sthavirasya dātendro gīrbhir vardhatāṃ vṛddhamahāḥ
indro vṛtraṃ haniṣṭho astu satvā tā sūriḥ pṛṇati tūtujānaḥ
apād ita ud u naś citratamo mahīm bharṣad dyumatīm indrahūtim
panyasīṃ dhītiṃ daivyasya yāmañ janasya rātiṃ vanate sudānuḥ
dūrāc cid ā vasato asya karṇā ghoṣād indrasya tanyati bruvāṇaḥ
eyam enaṃ devahūtir vavṛtyān madryag indram iyam ṛcyamānā
taṃ vo dhiyā paramayā purājām ajaram indram abhy anūṣy arkaiḥ
brahmā ca giro dadhire sam asmin mahāṃś ca stomo adhi vardhad indre
vardhād yaṃ yajña uta soma indraṃ vardhād brahma gira ukthā ca manma
vardhāhainam uṣaso yāmann aktor vardhān māsāḥ śarado dyāva indram
evā jajñānaṃ sahase asāmi vāvṛdhānaṃ rādhase ca śrutāya
mahām ugram avase vipra nūnam ā vivāsema vṛtratūryeṣu
mandrasya kaver divyasya vahner vipramanmano vacanasya madhvaḥ
apā nas tasya sacanasya deveṣo yuvasva gṛṇate goagrāḥ
ayam uśānaḥ pary adrim usrā ṛtadhītibhir ṛtayug yujānaḥ
rujad arugṇaṃ vi valasya sānum paṇīṃr vacobhir abhi yodhad indraḥ
ayaṃ dyotayad adyuto vy aktūn doṣā vastoḥ śarada indur indra
imaṃ ketum adadhur nū cid ahnāṃ śucijanmana uṣasaś cakāra
ayaṃ rocayad aruco rucāno 'yaṃ vāsayad vy ṛtena pūrvīḥ
ayam īyata ṛtayugbhir aśvaiḥ svarvidā nābhinā carṣaṇiprāḥ
nū gṛṇāno gṛṇate pratna rājann iṣaḥ pinva vasudeyāya pūrvīḥ
apa oṣadhīr aviṣā vanāni gā arvato nṝn ṛcase rirīhi
indra piba tubhyaṃ suto madāyāva sya harī vi mucā sakhāyā
uta pra gāya gaṇa ā niṣadyāthā yajñāya gṛṇate vayo dhāḥ
asya piba yasya jajñāna indra madāya kratve apibo virapśin
tam u te gāvo nara āpo adrir induṃ sam ahyan pītaye sam asmai
samiddhe agnau suta indra soma ā tvā vahantu harayo vahiṣṭhāḥ
tvāyatā manasā johavīmīndrā yāhi suvitāya mahe naḥ
ā yāhi śaśvad uśatā yayāthendra mahā manasā somapeyam
upa brahmāṇi śṛṇava imā no 'thā te yajñas tanve vayo dhāt
yad indra divi pārye yad ṛdhag yad vā sve sadane yatra vāsi
ato no yajñam avase niyutvān sajoṣāḥ pāhi girvaṇo marudbhiḥ
aheḷamāna upa yāhi yajñaṃ tubhyam pavanta indavaḥ sutāsaḥ
gāvo na vajrin svam oko acchendrā gahi prathamo yajñiyānām
yā te kākut sukṛtā yā variṣṭhā yayā śaśvat pibasi madhva ūrmim
tayā pāhi pra te adhvaryur asthāt saṃ te vajro vartatām indra gavyuḥ
eṣa drapso vṛṣabho viśvarūpa indrāya vṛṣṇe sam akāri somaḥ
etam piba hariva sthātar ugra yasyeśiṣe pradivi yas te annam
sutaḥ somo asutād indra vasyān ayaṃ śreyāñ cikituṣe raṇāya
etaṃ titirva upa yāhi yajñaṃ tena viśvās taviṣīr ā pṛṇasva
hvayāmasi tvendra yāhy arvāṅ araṃ te somas tanve bhavāti
śatakrato mādayasvā suteṣu prāsmāṃ ava pṛtanāsu pra vikṣu
praty asmai pipīṣate viśvāni viduṣe bhara
araṅgamāya jagmaye 'paścāddaghvane nare
em enam pratyetana somebhiḥ somapātamam
amatrebhir ṛjīṣiṇam indraṃ sutebhir indubhiḥ
yadī sutebhir indubhiḥ somebhiḥ pratibhūṣatha
vedā viśvasya medhiro dhṛṣat taṃ-tam id eṣate
asmā-asmā id andhaso 'dhvaryo pra bharā sutam
kuvit samasya jenyasya śardhato 'bhiśaster avasparat
yasya tyac chambaram made divodāsāya randhayaḥ
ayaṃ sa soma indra te sutaḥ piba
yasya tīvrasutam madam madhyam antaṃ ca rakṣase
ayaṃ sa soma indra te sutaḥ piba
yasya gā antar aśmano made dṛḷhā avāsṛjaḥ
ayaṃ sa soma indra te sutaḥ piba
yasya mandāno andhaso māghonaṃ dadhiṣe śavaḥ
ayaṃ sa soma indra te sutaḥ piba
yo rayivo rayintamo yo dyumnair dyumnavattamaḥ
somaḥ sutaḥ sa indra te 'sti svadhāpate madaḥ
yaḥ śagmas tuviśagma te rāyo dāmā matīnām
somaḥ sutaḥ sa indra te 'sti svadhāpate madaḥ
yena vṛddho na śavasā turo na svābhir ūtibhiḥ
somaḥ sutaḥ sa indra te 'sti svadhāpate madaḥ
tyam u vo aprahaṇaṃ gṛṇīṣe śavasas patim
indraṃ viśvāsāhaṃ naram maṃhiṣṭhaṃ viśvacarṣaṇim
yaṃ vardhayantīd giraḥ patiṃ turasya rādhasaḥ
tam in nv asya rodasī devī śuṣmaṃ saparyataḥ
tad va ukthasya barhaṇendrāyopastṛṇīṣaṇi
vipo na yasyotayo vi yad rohanti sakṣitaḥ
avidad dakṣam mitro navīyān papāno devebhyo vasyo acait
sasavān staulābhir dhautarībhir uruṣyā pāyur abhavat sakhibhyaḥ
ṛtasya pathi vedhā apāyi śriye manāṃsi devāso akran
dadhāno nāma maho vacobhir vapur dṛśaye venyo vy āvaḥ
dyumattamaṃ dakṣaṃ dhehy asme sedhā janānām pūrvīr arātīḥ
varṣīyo vayaḥ kṛṇuhi śacībhir dhanasya sātāv asmāṃ aviḍḍhi
indra tubhyam in maghavann abhūma vayaṃ dātre harivo mā vi venaḥ
nakir āpir dadṛśe martyatrā kim aṅga radhracodanaṃ tvāhuḥ
mā jasvane vṛṣabha no rarīthā mā te revataḥ sakhye riṣāma
pūrvīṣ ṭa indra niṣṣidho janeṣu jahy asuṣvīn pra vṛhāpṛṇataḥ
ud abhrāṇīva stanayann iyartīndro rādhāṃsy aśvyāni gavyā
tvam asi pradivaḥ kārudhāyā mā tvādāmāna ā dabhan maghonaḥ
adhvaryo vīra pra mahe sutānām indrāya bhara sa hy asya rājā
yaḥ pūrvyābhir uta nūtanābhir gīrbhir vāvṛdhe gṛṇatām ṛṣīṇām
asya made puru varpāṃsi vidvān indro vṛtrāṇy apratī jaghāna
tam u pra hoṣi madhumantam asmai somaṃ vīrāya śipriṇe pibadhyai
pātā sutam indro astu somaṃ hantā vṛtraṃ vajreṇa mandasānaḥ
gantā yajñam parāvataś cid acchā vasur dhīnām avitā kārudhāyāḥ
idaṃ tyat pātram indrapānam indrasya priyam amṛtam apāyi
matsad yathā saumanasāya devaṃ vy asmad dveṣo yuyavad vy aṃhaḥ
enā mandāno jahi śūra śatrūñ jāmim ajāmim maghavann amitrān
abhiṣeṇāṃ abhy ādediśānān parāca indra pra mṛṇā jahī ca
āsu ṣmā ṇo maghavann indra pṛtsv asmabhyam mahi varivaḥ sugaṃ kaḥ
apāṃ tokasya tanayasya jeṣa indra sūrīn kṛṇuhi smā no ardham
ā tvā harayo vṛṣaṇo yujānā vṛṣarathāso vṛṣaraśmayo 'tyāḥ
asmatrāñco vṛṣaṇo vajravāho vṛṣṇe madāya suyujo vahantu
ā te vṛṣan vṛṣaṇo droṇam asthur ghṛtapruṣo normayo madantaḥ
indra pra tubhyaṃ vṛṣabhiḥ sutānāṃ vṛṣṇe bharanti vṛṣabhāya somam
vṛṣāsi divo vṛṣabhaḥ pṛthivyā vṛṣā sindhūnāṃ vṛṣabha stiyānām
vṛṣṇe ta indur vṛṣabha pīpāya svādū raso madhupeyo varāya
ayaṃ devaḥ sahasā jāyamāna indreṇa yujā paṇim astabhāyat
ayaṃ svasya pitur āyudhānīndur amuṣṇād aśivasya māyāḥ
ayam akṛṇod uṣasaḥ supatnīr ayaṃ sūrye adadhāj jyotir antaḥ
ayaṃ tridhātu divi rocaneṣu triteṣu vindad amṛtaṃ nigūḷham
ayaṃ dyāvāpṛthivī vi ṣkabhāyad ayaṃ ratham ayunak saptaraśmim
ayaṃ goṣu śacyā pakvam antaḥ somo dādhāra daśayantram utsam
ya ānayat parāvataḥ sunītī turvaśaṃ yadum
indraḥ sa no yuvā sakhā
avipre cid vayo dadhad anāśunā cid arvatā
indro jetā hitaṃ dhanam
mahīr asya praṇītayaḥ pūrvīr uta praśastayaḥ
nāsya kṣīyanta ūtayaḥ
sakhāyo brahmavāhase 'rcata pra ca gāyata
sa hi naḥ pramatir mahī
tvam ekasya vṛtrahann avitā dvayor asi
utedṛśe yathā vayam
nayasīd v ati dviṣaḥ kṛṇoṣy ukthaśaṃsinaḥ
nṛbhiḥ suvīra ucyase
brahmāṇam brahmavāhasaṃ gīrbhiḥ sakhāyam ṛgmiyam
gāṃ na dohase huve
yasya viśvāni hastayor ūcur vasūni ni dvitā
vīrasya pṛtanāṣahaḥ
vi dṛḷhāni cid adrivo janānāṃ śacīpate
vṛha māyā anānata
tam u tvā satya somapā indra vājānām pate
ahūmahi śravasyavaḥ
tam u tvā yaḥ purāsitha yo vā nūnaṃ hite dhane
havyaḥ sa śrudhī havam
dhībhir arvadbhir arvato vājāṃ indra śravāyyān
tvayā jeṣma hitaṃ dhanam
abhūr u vīra girvaṇo mahāṃ indra dhane hite
bhare vitantasāyyaḥ
yā ta ūtir amitrahan makṣūjavastamāsati
tayā no hinuhī ratham
sa rathena rathītamo 'smākenābhiyugvanā
jeṣi jiṣṇo hitaṃ dhanam
ya eka it tam u ṣṭuhi kṛṣṭīnāṃ vicarṣaṇiḥ
patir jajñe vṛṣakratuḥ
yo gṛṇatām id āsithāpir ūtī śivaḥ sakhā
sa tvaṃ na indra mṛḷaya
dhiṣva vajraṃ gabhastyo rakṣohatyāya vajrivaḥ
sāsahīṣṭhā abhi spṛdhaḥ
pratnaṃ rayīṇāṃ yujaṃ sakhāyaṃ kīricodanam
brahmavāhastamaṃ huve
sa hi viśvāni pārthivāṃ eko vasūni patyate
girvaṇastamo adhriguḥ
sa no niyudbhir ā pṛṇa kāmaṃ vājebhir aśvibhiḥ
gomadbhir gopate dhṛṣat
tad vo gāya sute sacā puruhūtāya satvane
śaṃ yad gave na śākine
na ghā vasur ni yamate dānaṃ vājasya gomataḥ
yat sīm upa śravad giraḥ
kuvitsasya pra hi vrajaṃ gomantaṃ dasyuhā gamat
śacībhir apa no varat
imā u tvā śatakrato 'bhi pra ṇonuvur giraḥ
indra vatsaṃ na mātaraḥ
dūṇāśaṃ sakhyaṃ tava gaur asi vīra gavyate
aśvo aśvāyate bhava
sa mandasvā hy andhaso rādhase tanvā mahe
na stotāraṃ nide karaḥ
imā u tvā sute-sute nakṣante girvaṇo giraḥ
vatsaṃ gāvo na dhenavaḥ
purūtamam purūṇāṃ stotṝṇāṃ vivāci
vājebhir vājayatām
asmākam indra bhūtu te stomo vāhiṣṭho antamaḥ
asmān rāye mahe hinu
adhi bṛbuḥ paṇīnāṃ varṣiṣṭhe mūrdhann asthāt
uruḥ kakṣo na gāṅgyaḥ
yasya vāyor iva dravad bhadrā rātiḥ sahasriṇī
sadyo dānāya maṃhate
tat su no viśve arya ā sadā gṛṇanti kāravaḥ
bṛbuṃ sahasradātamaṃ sūriṃ sahasrasātamam
tvām id dhi havāmahe sātā vājasya kāravaḥ
tvāṃ vṛtreṣv indra satpatiṃ naras tvāṃ kāṣṭhāsv arvataḥ
sa tvaṃ naś citra vajrahasta dhṛṣṇuyā maha stavāno adrivaḥ
gām aśvaṃ rathyam indra saṃ kira satrā vājaṃ na jigyuṣe
yaḥ satrāhā vicarṣaṇir indraṃ taṃ hūmahe vayam
sahasramuṣka tuvinṛmṇa satpate bhavā samatsu no vṛdhe
bādhase janān vṛṣabheva manyunā ghṛṣau mīḷha ṛcīṣama
asmākam bodhy avitā mahādhane tanūṣv apsu sūrye
indra jyeṣṭhaṃ na ā bharaṃ ojiṣṭham papuri śravaḥ
yeneme citra vajrahasta rodasī obhe suśipra prāḥ
tvām ugram avase carṣaṇīsahaṃ rājan deveṣu hūmahe
viśvā su no vithurā pibdanā vaso 'mitrān suṣahān kṛdhi
yad indra nāhuṣīṣv āṃ ojo nṛmṇaṃ ca kṛṣṭiṣu
yad vā pañca kṣitīnāṃ dyumnam ā bhara satrā viśvāni pauṃsyā
yad vā tṛkṣau maghavan druhyāv ā jane yat pūrau kac ca vṛṣṇyam
asmabhyaṃ tad rirīhi saṃ nṛṣāhye 'mitrān pṛtsu turvaṇe
indra tridhātu śaraṇaṃ trivarūthaṃ svastimat
chardir yaccha maghavadbhyaś ca mahyaṃ ca yāvayā didyum ebhyaḥ
ye gavyatā manasā śatrum ādabhur abhipraghnanti dhṛṣṇuyā
adha smā no maghavann indra girvaṇas tanūpā antamo bhava
adha smā no vṛdhe bhavendra nāyam avā yudhi
yad antarikṣe patayanti parṇino didyavas tigmamūrdhānaḥ
yatra śūrāsas tanvo vitanvate priyā śarma pitṝṇām
adha smā yaccha tanve tane ca chardir acittaṃ yāvaya dveṣaḥ
yad indra sarge arvataś codayāse mahādhane
asamane adhvani vṛjine pathi śyenāṃ iva śravasyataḥ
sindhūṃr iva pravaṇa āśuyā yato yadi klośam anu ṣvaṇi
ā ye vayo na varvṛtaty āmiṣi gṛbhītā bāhvor gavi
svāduṣ kilāyam madhumāṃ utāyaṃ tīvraḥ kilāyaṃ rasavāṃ utāyam
uto nv asya papivāṃsam indraṃ na kaś cana sahata āhaveṣu
ayaṃ svādur iha madiṣṭha āsa yasyendro vṛtrahatye mamāda
purūṇi yaś cyautnā śambarasya vi navatiṃ nava ca dehyo han
ayam me pīta ud iyarti vācam ayam manīṣām uśatīm ajīgaḥ
ayaṃ ṣaḷ urvīr amimīta dhīro na yābhyo bhuvanaṃ kac canāre
ayaṃ sa yo varimāṇam pṛthivyā varṣmāṇaṃ divo akṛṇod ayaṃ saḥ
ayam pīyūṣaṃ tisṛṣu pravatsu somo dādhārorv antarikṣam
ayaṃ vidac citradṛśīkam arṇaḥ śukrasadmanām uṣasām anīke
ayam mahān mahatā skambhanenod dyām astabhnād vṛṣabho marutvān
dhṛṣat piba kalaśe somam indra vṛtrahā śūra samare vasūnām
mādhyandine savana ā vṛṣasva rayisthāno rayim asmāsu dhehi
indra pra ṇaḥ puraeteva paśya pra no naya prataraṃ vasyo accha
bhavā supāro atipārayo no bhavā sunītir uta vāmanītiḥ
uruṃ no lokam anu neṣi vidvān svarvaj jyotir abhayaṃ svasti
ṛṣvā ta indra sthavirasya bāhū upa stheyāma śaraṇā bṛhantā
variṣṭhe na indra vandhure dhā vahiṣṭhayoḥ śatāvann aśvayor ā
iṣam ā vakṣīṣāṃ varṣiṣṭhām mā nas tārīn maghavan rāyo aryaḥ
indra mṛḷa mahyaṃ jīvātum iccha codaya dhiyam ayaso na dhārām
yat kiṃ cāhaṃ tvāyur idaṃ vadāmi taj juṣasva kṛdhi mā devavantam
trātāram indram avitāram indraṃ have-have suhavaṃ śūram indram
hvayāmi śakram puruhūtam indraṃ svasti no maghavā dhātv indraḥ
indraḥ sutrāmā svavāṃ avobhiḥ sumṛḷīko bhavatu viśvavedāḥ
bādhatāṃ dveṣo abhayaṃ kṛṇotu suvīryasya patayaḥ syāma
tasya vayaṃ sumatau yajñiyasyāpi bhadre saumanase syāma
sa sutrāmā svavāṃ indro asme ārāc cid dveṣaḥ sanutar yuyotu
ava tve indra pravato normir giro brahmāṇi niyuto dhavante
urū na rādhaḥ savanā purūṇy apo gā vajrin yuvase sam indūn
ka īṃ stavat kaḥ pṛṇāt ko yajāte yad ugram in maghavā viśvahāvet
pādāv iva praharann anyam-anyaṃ kṛṇoti pūrvam aparaṃ śacībhiḥ
śṛṇve vīra ugram-ugraṃ damāyann anyam-anyam atinenīyamānaḥ
edhamānadviḷ ubhayasya rājā coṣkūyate viśa indro manuṣyān
parā pūrveṣāṃ sakhyā vṛṇakti vitarturāṇo aparebhir eti
anānubhūtīr avadhūnvānaḥ pūrvīr indraḥ śaradas tartarīti
rūpaṃ-rūpam pratirūpo babhūva tad asya rūpam praticakṣaṇāya
indro māyābhiḥ pururūpa īyate yuktā hy asya harayaḥ śatā daśa
yujāno haritā rathe bhūri tvaṣṭeha rājati
ko viśvāhā dviṣataḥ pakṣa āsata utāsīneṣu sūriṣu
agavyūti kṣetram āganma devā urvī satī bhūmir aṃhūraṇābhūt
bṛhaspate pra cikitsā gaviṣṭāv itthā sate jaritra indra panthām
dive-dive sadṛśīr anyam ardhaṃ kṛṣṇā asedhad apa sadmano jāḥ
ahan dāsā vṛṣabho vasnayantodavraje varcinaṃ śambaraṃ ca
prastoka in nu rādhasas ta indra daśa kośayīr daśa vājino 'dāt
divodāsād atithigvasya rādhaḥ śāmbaraṃ vasu praty agrabhīṣma
daśāśvān daśa kośān daśa vastrādhibhojanā
daśo hiraṇyapiṇḍān divodāsād asāniṣam
daśa rathān praṣṭimataḥ śataṃ gā atharvabhyaḥ
aśvathaḥ pāyave 'dāt
mahi rādho viśvajanyaṃ dadhānān bharadvājān sārñjayo abhy ayaṣṭa
vanaspate vīḍvaṅgo hi bhūyā asmatsakhā prataraṇaḥ suvīraḥ
gobhiḥ saṃnaddho asi vīḷayasvāsthātā te jayatu jetvāni
divas pṛthivyāḥ pary oja udbhṛtaṃ vanaspatibhyaḥ pary ābhṛtaṃ sahaḥ
apām ojmānam pari gobhir āvṛtam indrasya vajraṃ haviṣā rathaṃ yaja
indrasya vajro marutām anīkam mitrasya garbho varuṇasya nābhiḥ
semāṃ no havyadātiṃ juṣāṇo deva ratha prati havyā gṛbhāya
upa śvāsaya pṛthivīm uta dyām purutrā te manutāṃ viṣṭhitaṃ jagat
sa dundubhe sajūr indreṇa devair dūrād davīyo apa sedha śatrūn
ā krandaya balam ojo na ā dhā ni ṣṭanihi duritā bādhamānaḥ
apa protha dundubhe ducchunā ita indrasya muṣṭir asi vīḷayasva
āmūr aja pratyāvartayemāḥ ketumad dundubhir vāvadīti
sam aśvaparṇāś caranti no naro 'smākam indra rathino jayantu
yajñā-yajñā vo agnaye girā-girā ca dakṣase
pra-pra vayam amṛtaṃ jātavedasam priyam mitraṃ na śaṃsiṣam
ūrjo napātaṃ sa hināyam asmayur dāśema havyadātaye
bhuvad vājeṣv avitā bhuvad vṛdha uta trātā tanūnām
vṛṣā hy agne ajaro mahān vibhāsy arciṣā
ajasreṇa śociṣā śośucac chuce sudītibhiḥ su dīdihi
maho devān yajasi yakṣy ānuṣak tava kratvota daṃsanā
arvācaḥ sīṃ kṛṇuhy agne 'vase rāsva vājota vaṃsva
yam āpo adrayo vanā garbham ṛtasya piprati
sahasā yo mathito jāyate nṛbhiḥ pṛthivyā adhi sānavi
ā yaḥ paprau bhānunā rodasī ubhe dhūmena dhāvate divi
tiras tamo dadṛśa ūrmyāsv ā śyāvāsv aruṣo vṛṣā śyāvā aruṣo vṛṣā
bṛhadbhir agne arcibhiḥ śukreṇa deva śociṣā
bharadvāje samidhāno yaviṣṭhya revan naḥ śukra dīdihi dyumat pāvaka dīdihi
viśvāsāṃ gṛhapatir viśām asi tvam agne mānuṣīṇām
śatam pūrbhir yaviṣṭha pāhy aṃhasaḥ sameddhāraṃ śataṃ himā stotṛbhyo ye ca dadati
tvaṃ naś citra ūtyā vaso rādhāṃsi codaya
asya rāyas tvam agne rathīr asi vidā gādhaṃ tuce tu naḥ
parṣi tokaṃ tanayam partṛbhiṣ ṭvam adabdhair aprayutvabhiḥ
agne heḷāṃsi daivyā yuyodhi no 'devāni hvarāṃsi ca
ā sakhāyaḥ sabardughāṃ dhenum ajadhvam upa navyasā vacaḥ
sṛjadhvam anapasphurām
yā śardhāya mārutāya svabhānave śravo 'mṛtyu dhukṣata
yā mṛḷīke marutāṃ turāṇāṃ yā sumnair evayāvarī
bharadvājāyāva dhukṣata dvitā
dhenuṃ ca viśvadohasam iṣaṃ ca viśvabhojasam
taṃ va indraṃ na sukratuṃ varuṇam iva māyinam
aryamaṇaṃ na mandraṃ sṛprabhojasaṃ viṣṇuṃ na stuṣa ādiśe
tveṣaṃ śardho na mārutaṃ tuviṣvaṇy anarvāṇam pūṣaṇaṃ saṃ yathā śatā
saṃ sahasrā kāriṣac carṣaṇibhya āṃ āvir gūḷhā vasū karat suvedā no vasū karat
ā mā pūṣann upa drava śaṃsiṣaṃ nu te apikarṇa āghṛṇe
aghā aryo arātayaḥ
mā kākambīram ud vṛho vanaspatim aśastīr vi hi nīnaśaḥ
mota sūro aha evā cana grīvā ādadhate veḥ
dṛter iva te 'vṛkam astu sakhyam
acchidrasya dadhanvataḥ supūrṇasya dadhanvataḥ
paro hi martyair asi samo devair uta śriyā
abhi khyaḥ pūṣan pṛtanāsu nas tvam avā nūnaṃ yathā purā
vāmī vāmasya dhūtayaḥ praṇītir astu sūnṛtā
devasya vā maruto martyasya vejānasya prayajyavaḥ
sadyaś cid yasya carkṛtiḥ pari dyāṃ devo naiti sūryaḥ
tveṣaṃ śavo dadhire nāma yajñiyam maruto vṛtrahaṃ śavo jyeṣṭhaṃ vṛtrahaṃ śavaḥ
sakṛd dha dyaur ajāyata sakṛd bhūmir ajāyata
pṛśnyā dugdhaṃ sakṛt payas tad anyo nānu jāyate
stuṣe janaṃ suvrataṃ navyasībhir gīrbhir mitrāvaruṇā sumnayantā
ta ā gamantu ta iha śruvantu sukṣatrāso varuṇo mitro agniḥ
viśo-viśa īḍyam adhvareṣv adṛptakratum aratiṃ yuvatyoḥ
divaḥ śiśuṃ sahasaḥ sūnum agniṃ yajñasya ketum aruṣaṃ yajadhyai
aruṣasya duhitarā virūpe stṛbhir anyā pipiśe sūro anyā
mithasturā vicarantī pāvake manma śrutaṃ nakṣata ṛcyamāne
pra vāyum acchā bṛhatī manīṣā bṛhadrayiṃ viśvavāraṃ rathaprām
dyutadyāmā niyutaḥ patyamānaḥ kaviḥ kavim iyakṣasi prayajyo
sa me vapuś chadayad aśvinor yo ratho virukmān manasā yujānaḥ
yena narā nāsatyeṣayadhyai vartir yāthas tanayāya tmane ca
parjanyavātā vṛṣabhā pṛthivyāḥ purīṣāṇi jinvatam apyāni
satyaśrutaḥ kavayo yasya gīrbhir jagata sthātar jagad ā kṛṇudhvam
pāvīravī kanyā citrāyuḥ sarasvatī vīrapatnī dhiyaṃ dhāt
gnābhir acchidraṃ śaraṇaṃ sajoṣā durādharṣaṃ gṛṇate śarma yaṃsat
pathas-pathaḥ paripatiṃ vacasyā kāmena kṛto abhy ānaḷ arkam
sa no rāsac churudhaś candrāgrā dhiyaṃ-dhiyaṃ sīṣadhāti pra pūṣā
prathamabhājaṃ yaśasaṃ vayodhāṃ supāṇiṃ devaṃ sugabhastim ṛbhvam
hotā yakṣad yajatam pastyānām agnis tvaṣṭāraṃ suhavaṃ vibhāvā
bhuvanasya pitaraṃ gīrbhir ābhī rudraṃ divā vardhayā rudram aktau
bṛhantam ṛṣvam ajaraṃ suṣumnam ṛdhag ghuvema kavineṣitāsaḥ
ā yuvānaḥ kavayo yajñiyāso maruto ganta gṛṇato varasyām
acitraṃ cid dhi jinvathā vṛdhanta itthā nakṣanto naro aṅgirasvat
pra vīrāya pra tavase turāyājā yūtheva paśurakṣir astam
sa pispṛśati tanvi śrutasya stṛbhir na nākaṃ vacanasya vipaḥ
yo rajāṃsi vimame pārthivāni triś cid viṣṇur manave bādhitāya
tasya te śarmann upadadyamāne rāyā madema tanvā tanā ca
tan no 'hir budhnyo adbhir arkais tat parvatas tat savitā cano dhāt
tad oṣadhībhir abhi rātiṣāco bhagaḥ purandhir jinvatu pra rāye
nu no rayiṃ rathyaṃ carṣaṇiprām puruvīram maha ṛtasya gopām
kṣayaṃ dātājaraṃ yena janān spṛdho adevīr abhi ca kramāma viśa ādevīr abhy aśnavāma
huve vo devīm aditiṃ namobhir mṛḷīkāya varuṇam mitram agnim
abhikṣadām aryamaṇaṃ suśevaṃ trātṝn devān savitāram bhagaṃ ca
sujyotiṣaḥ sūrya dakṣapitṝn anāgāstve sumaho vīhi devān
dvijanmāno ya ṛtasāpaḥ satyāḥ svarvanto yajatā agnijihvāḥ
uta dyāvāpṛthivī kṣatram uru bṛhad rodasī śaraṇaṃ suṣumne
mahas karatho varivo yathā no 'sme kṣayāya dhiṣaṇe anehaḥ
ā no rudrasya sūnavo namantām adyā hūtāso vasavo 'dhṛṣṭāḥ
yad īm arbhe mahati vā hitāso bādhe maruto ahvāma devān
mimyakṣa yeṣu rodasī nu devī siṣakti pūṣā abhyardhayajvā
śrutvā havam maruto yad dha yātha bhūmā rejante adhvani pravikte
abhi tyaṃ vīraṃ girvaṇasam arcendram brahmaṇā jaritar navena
śravad id dhavam upa ca stavāno rāsad vājāṃ upa maho gṛṇānaḥ
omānam āpo mānuṣīr amṛktaṃ dhāta tokāya tanayāya śaṃ yoḥ
yūyaṃ hi ṣṭhā bhiṣajo mātṛtamā viśvasya sthātur jagato janitrīḥ
ā no devaḥ savitā trāyamāṇo hiraṇyapāṇir yajato jagamyāt
yo datravāṃ uṣaso na pratīkaṃ vyūrṇute dāśuṣe vāryāṇi
uta tvaṃ sūno sahaso no adyā devāṃ asminn adhvare vavṛtyāḥ
syām ahaṃ te sadam id rātau tava syām agne 'vasā suvīraḥ
uta tyā me havam ā jagmyātaṃ nāsatyā dhībhir yuvam aṅga viprā
atriṃ na mahas tamaso 'mumuktaṃ tūrvataṃ narā duritād abhīke
te no rāyo dyumato vājavato dātāro bhūta nṛvataḥ purukṣoḥ
daśasyanto divyāḥ pārthivāso gojātā apyā mṛḷatā ca devāḥ
te no rudraḥ sarasvatī sajoṣā mīḷhuṣmanto viṣṇur mṛḷantu vāyuḥ
ṛbhukṣā vājo daivyo vidhātā parjanyāvātā pipyatām iṣaṃ naḥ
uta sya devaḥ savitā bhago no 'pāṃ napād avatu dānu papriḥ
tvaṣṭā devebhir janibhiḥ sajoṣā dyaur devebhiḥ pṛthivī samudraiḥ
uta no 'hir budhnyaḥ śṛṇotv aja ekapāt pṛthivī samudraḥ
viśve devā ṛtāvṛdho huvānā stutā mantrāḥ kaviśastā avantu
evā napāto mama tasya dhībhir bharadvājā abhy arcanty arkaiḥ
gnā hutāso vasavo 'dhṛṣṭā viśve stutāso bhūtā yajatrāḥ
ud u tyac cakṣur mahi mitrayor āṃ eti priyaṃ varuṇayor adabdham
ṛtasya śuci darśatam anīkaṃ rukmo na diva uditā vy adyaut
veda yas trīṇi vidathāny eṣāṃ devānāṃ janma sanutar ā ca vipraḥ
ṛju marteṣu vṛjinā ca paśyann abhi caṣṭe sūro arya evān
stuṣa u vo maha ṛtasya gopān aditim mitraṃ varuṇaṃ sujātān
aryamaṇam bhagam adabdhadhītīn acchā voce sadhanyaḥ pāvakān
riśādasaḥ satpatīṃr adabdhān maho rājñaḥ suvasanasya dātṝn
yūnaḥ sukṣatrān kṣayato divo nṝn ādityān yāmy aditiṃ duvoyu
dyauṣ pitaḥ pṛthivi mātar adhrug agne bhrātar vasavo mṛḷatā naḥ
viśva ādityā adite sajoṣā asmabhyaṃ śarma bahulaṃ vi yanta
mā no vṛkāya vṛkye samasmā aghāyate rīradhatā yajatrāḥ
yūyaṃ hi ṣṭhā rathyo nas tanūnāṃ yūyaṃ dakṣasya vacaso babhūva
mā va eno anyakṛtam bhujema mā tat karma vasavo yac cayadhve
viśvasya hi kṣayatha viśvadevāḥ svayaṃ ripus tanvaṃ rīriṣīṣṭa
nama id ugraṃ nama ā vivāse namo dādhāra pṛthivīm uta dyām
namo devebhyo nama īśa eṣāṃ kṛtaṃ cid eno namasā vivāse
ṛtasya vo rathyaḥ pūtadakṣān ṛtasya pastyasado adabdhān
tāṃ ā namobhir urucakṣaso nṝn viśvān va ā name maho yajatrāḥ
te hi śreṣṭhavarcasas ta u nas tiro viśvāni duritā nayanti
sukṣatrāso varuṇo mitro agnir ṛtadhītayo vakmarājasatyāḥ
te na indraḥ pṛthivī kṣāma vardhan pūṣā bhago aditiḥ pañca janāḥ
suśarmāṇaḥ svavasaḥ sunīthā bhavantu naḥ sutrātrāsaḥ sugopāḥ
nū sadmānaṃ divyaṃ naṃśi devā bhāradvājaḥ sumatiṃ yāti hotā
āsānebhir yajamāno miyedhair devānāṃ janma vasūyur vavanda
apa tyaṃ vṛjinaṃ ripuṃ stenam agne durādhyam
daviṣṭham asya satpate kṛdhī sugam
grāvāṇaḥ soma no hi kaṃ sakhitvanāya vāvaśuḥ
jahī ny atriṇam paṇiṃ vṛko hi ṣaḥ
yūyaṃ hi ṣṭhā sudānava indrajyeṣṭhā abhidyavaḥ
kartā no adhvann ā sugaṃ gopā amā
api panthām aganmahi svastigām anehasam
yena viśvāḥ pari dviṣo vṛṇakti vindate vasu
na tad divā na pṛthivyānu manye na yajñena nota śamībhir ābhiḥ
ubjantu taṃ subhvaḥ parvatāso ni hīyatām atiyājasya yaṣṭā
ati vā yo maruto manyate no brahma vā yaḥ kriyamāṇaṃ ninitsāt
tapūṃṣi tasmai vṛjināni santu brahmadviṣam abhi taṃ śocatu dyauḥ
kim aṅga tvā brahmaṇaḥ soma gopāṃ kim aṅga tvāhur abhiśastipāṃ naḥ
kim aṅga naḥ paśyasi nidyamānān brahmadviṣe tapuṣiṃ hetim asya
avantu mām uṣaso jāyamānā avantu mā sindhavaḥ pinvamānāḥ
avantu mā parvatāso dhruvāso 'vantu mā pitaro devahūtau
viśvadānīṃ sumanasaḥ syāma paśyema nu sūryam uccarantam
tathā karad vasupatir vasūnāṃ devāṃ ohāno 'vasāgamiṣṭhaḥ
indro nediṣṭham avasāgamiṣṭhaḥ sarasvatī sindhubhiḥ pinvamānā
parjanyo na oṣadhībhir mayobhur agniḥ suśaṃsaḥ suhavaḥ piteva
viśve devāsa ā gata śṛṇutā ma imaṃ havam
edam barhir ni ṣīdata
yo vo devā ghṛtasnunā havyena pratibhūṣati
taṃ viśva upa gacchatha
upa naḥ sūnavo giraḥ śṛṇvantv amṛtasya ye
sumṛḷīkā bhavantu naḥ
viśve devā ṛtāvṛdha ṛtubhir havanaśrutaḥ
juṣantāṃ yujyam payaḥ
stotram indro marudgaṇas tvaṣṭṛmān mitro aryamā
imā havyā juṣanta naḥ
imaṃ no agne adhvaraṃ hotar vayunaśo yaja
cikitvān daivyaṃ janam
viśve devāḥ śṛṇutemaṃ havam me ye antarikṣe ya upa dyavi ṣṭha
ye agnijihvā uta vā yajatrā āsadyāsmin barhiṣi mādayadhvam
viśve devā mama śṛṇvantu yajñiyā ubhe rodasī apāṃ napāc ca manma
mā vo vacāṃsi paricakṣyāṇi vocaṃ sumneṣv id vo antamā madema
ye ke ca jmā mahino ahimāyā divo jajñire apāṃ sadhasthe
te asmabhyam iṣaye viśvam āyuḥ kṣapa usrā varivasyantu devāḥ
agnīparjanyāv avataṃ dhiyam me 'smin have suhavā suṣṭutiṃ naḥ
iḷām anyo janayad garbham anyaḥ prajāvatīr iṣa ā dhattam asme
stīrṇe barhiṣi samidhāne agnau sūktena mahā namasā vivāse
asmin no adya vidathe yajatrā viśve devā haviṣi mādayadhvam
vayam u tvā pathas pate rathaṃ na vājasātaye
dhiye pūṣann ayujmahi
abhi no naryaṃ vasu vīram prayatadakṣiṇam
vāmaṃ gṛhapatiṃ naya
aditsantaṃ cid āghṛṇe pūṣan dānāya codaya
paṇeś cid vi mradā manaḥ
vi patho vājasātaye cinuhi vi mṛdho jahi
sādhantām ugra no dhiyaḥ
pari tṛndhi paṇīnām ārayā hṛdayā kave
athem asmabhyaṃ randhaya
vi pūṣann ārayā tuda paṇer iccha hṛdi priyam
athem asmabhyaṃ randhaya
ā rikha kikirā kṛṇu paṇīnāṃ hṛdayā kave
athem asmabhyaṃ randhaya
yām pūṣan brahmacodanīm ārām bibharṣy āghṛṇe
tayā samasya hṛdayam ā rikha kikirā kṛṇu
yā te aṣṭrā goopaśāghṛṇe paśusādhanī
tasyās te sumnam īmahe
uta no goṣaṇiṃ dhiyam aśvasāṃ vājasām uta
nṛvat kṛṇuhi vītaye
sam pūṣan viduṣā naya yo añjasānuśāsati
ya evedam iti bravat
sam u pūṣṇā gamemahi yo gṛhāṃ abhiśāsati
ima eveti ca bravat
pūṣṇaś cakraṃ na riṣyati na kośo 'va padyate
no asya vyathate paviḥ
yo asmai haviṣāvidhan na tam pūṣāpi mṛṣyate
prathamo vindate vasu
pūṣā gā anv etu naḥ pūṣā rakṣatv arvataḥ
pūṣā vājaṃ sanotu naḥ
pūṣann anu pra gā ihi yajamānasya sunvataḥ
asmākaṃ stuvatām uta
mākir neśan mākīṃ riṣan mākīṃ saṃ śāri kevaṭe
athāriṣṭābhir ā gahi
śṛṇvantam pūṣaṇaṃ vayam iryam anaṣṭavedasam
īśānaṃ rāya īmahe
pūṣan tava vrate vayaṃ na riṣyema kadā cana
stotāras ta iha smasi
pari pūṣā parastād dhastaṃ dadhātu dakṣiṇam
punar no naṣṭam ājatu
ehi vāṃ vimuco napād āghṛṇe saṃ sacāvahai
rathīr ṛtasya no bhava
rathītamaṃ kapardinam īśānaṃ rādhaso mahaḥ
rāyaḥ sakhāyam īmahe
rāyo dhārāsy āghṛṇe vaso rāśir ajāśva
dhīvato-dhīvataḥ sakhā
pūṣaṇaṃ nv ajāśvam upa stoṣāma vājinam
svasur yo jāra ucyate
mātur didhiṣum abravaṃ svasur jāraḥ śṛṇotu naḥ
bhrātendrasya sakhā mama
ājāsaḥ pūṣaṇaṃ rathe niśṛmbhās te janaśriyam
devaṃ vahantu bibhrataḥ
ya enam ādideśati karambhād iti pūṣaṇam
na tena deva ādiśe
uta ghā sa rathītamaḥ sakhyā satpatir yujā
indro vṛtrāṇi jighnate
utādaḥ paruṣe gavi sūraś cakraṃ hiraṇyayam
ny airayad rathītamaḥ
yad adya tvā puruṣṭuta bravāma dasra mantumaḥ
tat su no manma sādhaya
imaṃ ca no gaveṣaṇaṃ sātaye sīṣadho gaṇam
ārāt pūṣann asi śrutaḥ
ā te svastim īmaha āreaghām upāvasum
adyā ca sarvatātaye śvaś ca sarvatātaye
indrā nu pūṣaṇā vayaṃ sakhyāya svastaye
huvema vājasātaye
somam anya upāsadat pātave camvoḥ sutam
karambham anya icchati
ajā anyasya vahnayo harī anyasya sambhṛtā
tābhyāṃ vṛtrāṇi jighnate
yad indro anayad rito mahīr apo vṛṣantamaḥ
tatra pūṣābhavat sacā
tām pūṣṇaḥ sumatiṃ vayaṃ vṛkṣasya pra vayām iva
indrasya cā rabhāmahe
ut pūṣaṇaṃ yuvāmahe 'bhīśūṃr iva sārathiḥ
mahyā indraṃ svastaye
śukraṃ te anyad yajataṃ te anyad viṣurūpe ahanī dyaur ivāsi
viśvā hi māyā avasi svadhāvo bhadrā te pūṣann iha rātir astu
ajāśvaḥ paśupā vājapastyo dhiyañjinvo bhuvane viśve arpitaḥ
aṣṭrām pūṣā śithirām udvarīvṛjat saṃcakṣāṇo bhuvanā deva īyate
yās te pūṣan nāvo antaḥ samudre hiraṇyayīr antarikṣe caranti
tābhir yāsi dūtyāṃ sūryasya kāmena kṛta śrava icchamānaḥ
pūṣā subandhur diva ā pṛthivyā iḷas patir maghavā dasmavarcāḥ
yaṃ devāso adaduḥ sūryāyai kāmena kṛtaṃ tavasaṃ svañcam
pra nu vocā suteṣu vāṃ vīryā yāni cakrathuḥ
hatāso vām pitaro devaśatrava indrāgnī jīvatho yuvam
baḷ itthā mahimā vām indrāgnī paniṣṭha ā
samāno vāṃ janitā bhrātarā yuvaṃ yamāv ihehamātarā
okivāṃsā sute sacāṃ aśvā saptī ivādane
indrā nv agnī avaseha vajriṇā vayaṃ devā havāmahe
ya indrāgnī suteṣu vāṃ stavat teṣv ṛtāvṛdhā
joṣavākaṃ vadataḥ pajrahoṣiṇā na devā bhasathaś cana
indrāgnī ko asya vāṃ devau martaś ciketati
viṣūco aśvān yuyujāna īyata ekaḥ samāna ā rathe
indrāgnī apād iyam pūrvāgāt padvatībhyaḥ
hitvī śiro jihvayā vāvadac carat triṃśat padā ny akramīt
indrāgnī ā hi tanvate naro dhanvāni bāhvoḥ
mā no asmin mahādhane parā varktaṃ gaviṣṭiṣu
indrāgnī tapanti māghā aryo arātayaḥ
apa dveṣāṃsy ā kṛtaṃ yuyutaṃ sūryād adhi
indrāgnī yuvor api vasu divyāni pārthivā
ā na iha pra yacchataṃ rayiṃ viśvāyupoṣasam
indrāgnī ukthavāhasā stomebhir havanaśrutā
viśvābhir gīrbhir ā gatam asya somasya pītaye
śnathad vṛtram uta sanoti vājam indrā yo agnī sahurī saparyāt
irajyantā vasavyasya bhūreḥ sahastamā sahasā vājayantā
tā yodhiṣṭam abhi gā indra nūnam apaḥ svar uṣaso agna ūḷhāḥ
diśaḥ svar uṣasa indra citrā apo gā agne yuvase niyutvān
ā vṛtrahaṇā vṛtrahabhiḥ śuṣmair indra yātaṃ namobhir agne arvāk
yuvaṃ rādhobhir akavebhir indrāgne asme bhavatam uttamebhiḥ
tā huve yayor idam papne viśvam purā kṛtam
indrāgnī na mardhataḥ
ugrā vighaninā mṛdha indrāgnī havāmahe
tā no mṛḷāta īdṛśe
hato vṛtrāṇy āryā hato dāsāni satpatī
hato viśvā apa dviṣaḥ
indrāgnī yuvām ime 'bhi stomā anūṣata
pibataṃ śambhuvā sutam
yā vāṃ santi puruspṛho niyuto dāśuṣe narā
indrāgnī tābhir ā gatam
tābhir ā gacchataṃ naropedaṃ savanaṃ sutam
indrāgnī somapītaye
tam īḷiṣva yo arciṣā vanā viśvā pariṣvajat
kṛṣṇā kṛṇoti jihvayā
ya iddha āvivāsati sumnam indrasya martyaḥ
dyumnāya sutarā apaḥ
tā no vājavatīr iṣa āśūn pipṛtam arvataḥ
indram agniṃ ca voḷhave
ubhā vām indrāgnī āhuvadhyā ubhā rādhasaḥ saha mādayadhyai
ubhā dātārāv iṣāṃ rayīṇām ubhā vājasya sātaye huve vām
ā no gavyebhir aśvyair vasavyair upa gacchatam
sakhāyau devau sakhyāya śambhuvendrāgnī tā havāmahe
indrāgnī śṛṇutaṃ havaṃ yajamānasya sunvataḥ
vītaṃ havyāny ā gatam pibataṃ somyam madhu
iyam adadād rabhasam ṛṇacyutaṃ divodāsaṃ vadhryaśvāya dāśuṣe
yā śaśvantam ācakhādāvasam paṇiṃ tā te dātrāṇi taviṣā sarasvati
iyaṃ śuṣmebhir bisakhā ivārujat sānu girīṇāṃ taviṣebhir ūrmibhiḥ
pārāvataghnīm avase suvṛktibhiḥ sarasvatīm ā vivāsema dhītibhiḥ
sarasvati devanido ni barhaya prajāṃ viśvasya bṛsayasya māyinaḥ
uta kṣitibhyo 'vanīr avindo viṣam ebhyo asravo vājinīvati
pra ṇo devī sarasvatī vājebhir vājinīvatī
dhīnām avitry avatu
yas tvā devi sarasvaty upabrūte dhane hite
indraṃ na vṛtratūrye
tvaṃ devi sarasvaty avā vājeṣu vājini
radā pūṣeva naḥ sanim
uta syā naḥ sarasvatī ghorā hiraṇyavartaniḥ
vṛtraghnī vaṣṭi suṣṭutim
yasyā ananto ahrutas tveṣaś cariṣṇur arṇavaḥ
amaś carati roruvat
sā no viśvā ati dviṣaḥ svasṝr anyā ṛtāvarī
atann aheva sūryaḥ
uta naḥ priyā priyāsu saptasvasā sujuṣṭā
sarasvatī stomyā bhūt
āpapruṣī pārthivāny uru rajo antarikṣam
sarasvatī nidas pātu
triṣadhasthā saptadhātuḥ pañca jātā vardhayantī
vāje-vāje havyā bhūt
pra yā mahimnā mahināsu cekite dyumnebhir anyā apasām apastamā
ratha iva bṛhatī vibhvane kṛtopastutyā cikituṣā sarasvatī
sarasvaty abhi no neṣi vasyo māpa spharīḥ payasā mā na ā dhak
juṣasva naḥ sakhyā veśyā ca mā tvat kṣetrāṇy araṇāni ganma
stuṣe narā divo asya prasantāśvinā huve jaramāṇo arkaiḥ
yā sadya usrā vyuṣi jmo antān yuyūṣataḥ pary urū varāṃsi
tā yajñam ā śucibhiś cakramāṇā rathasya bhānuṃ rurucū rajobhiḥ
purū varāṃsy amitā mimānāpo dhanvāny ati yātho ajrān
tā ha tyad vartir yad aradhram ugretthā dhiya ūhathuḥ śaśvad aśvaiḥ
manojavebhir iṣiraiḥ śayadhyai pari vyathir dāśuṣo martyasya
tā navyaso jaramāṇasya manmopa bhūṣato yuyujānasaptī
śubham pṛkṣam iṣam ūrjaṃ vahantā hotā yakṣat pratno adhrug yuvānā
tā valgū dasrā puruśākatamā pratnā navyasā vacasā vivāse
yā śaṃsate stuvate śambhaviṣṭhā babhūvatur gṛṇate citrarātī
tā bhujyuṃ vibhir adbhyaḥ samudrāt tugrasya sūnum ūhathū rajobhiḥ
areṇubhir yojanebhir bhujantā patatribhir arṇaso nir upasthāt
vi jayuṣā rathyā yātam adriṃ śrutaṃ havaṃ vṛṣaṇā vadhrimatyāḥ
daśasyantā śayave pipyathur gām iti cyavānā sumatim bhuraṇyū
yad rodasī pradivo asti bhūmā heḷo devānām uta martyatrā
tad ādityā vasavo rudriyāso rakṣoyuje tapur aghaṃ dadhāta
ya īṃ rājānāv ṛtuthā vidadhad rajaso mitro varuṇaś ciketat
gambhīrāya rakṣase hetim asya droghāya cid vacasa ānavāya
antaraiś cakrais tanayāya vartir dyumatā yātaṃ nṛvatā rathena
sanutyena tyajasā martyasya vanuṣyatām api śīrṣā vavṛktam
ā paramābhir uta madhyamābhir niyudbhir yātam avamābhir arvāk
dṛḷhasya cid gomato vi vrajasya duro vartaṃ gṛṇate citrarātī
kva tyā valgū puruhūtādya dūto na stomo 'vidan namasvān
ā yo arvāṅ nāsatyā vavarta preṣṭhā hy asatho asya manman
aram me gantaṃ havanāyāsmai gṛṇānā yathā pibātho andhaḥ
pari ha tyad vartir yātho riṣo na yat paro nāntaras tuturyāt
akāri vām andhaso varīmann astāri barhiḥ suprāyaṇatamam
uttānahasto yuvayur vavandā vāṃ nakṣanto adraya āñjan
ūrdhvo vām agnir adhvareṣv asthāt pra rātir eti jūrṇinī ghṛtācī
pra hotā gūrtamanā urāṇo 'yukta yo nāsatyā havīman
adhi śriye duhitā sūryasya rathaṃ tasthau purubhujā śatotim
pra māyābhir māyinā bhūtam atra narā nṛtū janiman yajñiyānām
yuvaṃ śrībhir darśatābhir ābhiḥ śubhe puṣṭim ūhathuḥ sūryāyāḥ
pra vāṃ vayo vapuṣe 'nu paptan nakṣad vāṇī suṣṭutā dhiṣṇyā vām
ā vāṃ vayo 'śvāso vahiṣṭhā abhi prayo nāsatyā vahantu
pra vāṃ ratho manojavā asarjīṣaḥ pṛkṣa iṣidho anu pūrvīḥ
puru hi vām purubhujā deṣṇaṃ dhenuṃ na iṣam pinvatam asakrām
stutaś ca vām mādhvī suṣṭutiś ca rasāś ca ye vām anu rātim agman
uta ma ṛjre purayasya raghvī sumīḷhe śatam peruke ca pakvā
śāṇḍo dād dhiraṇinaḥ smaddiṣṭīn daśa vaśāso abhiṣāca ṛṣvān
saṃ vāṃ śatā nāsatyā sahasrāśvānām purupanthā gire dāt
bharadvājāya vīra nū gire dād dhatā rakṣāṃsi purudaṃsasā syuḥ
ā vāṃ sumne variman sūribhiḥ ṣyām
ud u śriya uṣaso rocamānā asthur apāṃ normayo ruśantaḥ
kṛṇoti viśvā supathā sugāny abhūd u vasvī dakṣiṇā maghonī
bhadrā dadṛkṣa urviyā vi bhāsy ut te śocir bhānavo dyām apaptan
āvir vakṣaḥ kṛṇuṣe śumbhamānoṣo devi rocamānā mahobhiḥ
vahanti sīm aruṇāso ruśanto gāvaḥ subhagām urviyā prathānām
apejate śūro asteva śatrūn bādhate tamo ajiro na voḷhā
sugota te supathā parvateṣv avāte apas tarasi svabhāno
sā na ā vaha pṛthuyāmann ṛṣve rayiṃ divo duhitar iṣayadhyai
sā vaha yokṣabhir avātoṣo varaṃ vahasi joṣam anu
tvaṃ divo duhitar yā ha devī pūrvahūtau maṃhanā darśatā bhūḥ
ut te vayaś cid vasater apaptan naraś ca ye pitubhājo vyuṣṭau
amā sate vahasi bhūri vāmam uṣo devi dāśuṣe martyāya
eṣā syā no duhitā divojāḥ kṣitīr ucchantī mānuṣīr ajīgaḥ
yā bhānunā ruśatā rāmyāsv ajñāyi tiras tamasaś cid aktūn
vi tad yayur aruṇayugbhir aśvaiś citram bhānty uṣasaś candrarathāḥ
agraṃ yajñasya bṛhato nayantīr vi tā bādhante tama ūrmyāyāḥ
śravo vājam iṣam ūrjaṃ vahantīr ni dāśuṣa uṣaso martyāya
maghonīr vīravat patyamānā avo dhāta vidhate ratnam adya
idā hi vo vidhate ratnam astīdā vīrāya dāśuṣa uṣāsaḥ
idā viprāya jarate yad ukthā ni ṣma māvate vahathā purā cit
idā hi ta uṣo adrisāno gotrā gavām aṅgiraso gṛṇanti
vy arkeṇa bibhidur brahmaṇā ca satyā nṛṇām abhavad devahūtiḥ
ucchā divo duhitaḥ pratnavan no bharadvājavad vidhate maghoni
suvīraṃ rayiṃ gṛṇate rirīhy urugāyam adhi dhehi śravo naḥ
vapur nu tac cikituṣe cid astu samānaṃ nāma dhenu patyamānam
marteṣv anyad dohase pīpāya sakṛc chukraṃ duduhe pṛśnir ūdhaḥ
ye agnayo na śośucann idhānā dvir yat trir maruto vāvṛdhanta
areṇavo hiraṇyayāsa eṣāṃ sākaṃ nṛmṇaiḥ pauṃsyebhiś ca bhūvan
rudrasya ye mīḷhuṣaḥ santi putrā yāṃś co nu dādhṛvir bharadhyai
vide hi mātā maho mahī ṣā set pṛśniḥ subhve garbham ādhāt
na ya īṣante januṣo 'yā nv antaḥ santo 'vadyāni punānāḥ
nir yad duhre śucayo 'nu joṣam anu śriyā tanvam ukṣamāṇāḥ
makṣū na yeṣu dohase cid ayā ā nāma dhṛṣṇu mārutaṃ dadhānāḥ
na ye staunā ayāso mahnā nū cit sudānur ava yāsad ugrān
ta id ugrāḥ śavasā dhṛṣṇuṣeṇā ubhe yujanta rodasī sumeke
adha smaiṣu rodasī svaśocir āmavatsu tasthau na rokaḥ
aneno vo maruto yāmo astv anaśvaś cid yam ajaty arathīḥ
anavaso anabhīśū rajastūr vi rodasī pathyā yāti sādhan
nāsya vartā na tarutā nv asti maruto yam avatha vājasātau
toke vā goṣu tanaye yam apsu sa vrajaṃ dartā pārye adha dyoḥ
pra citram arkaṃ gṛṇate turāya mārutāya svatavase bharadhvam
ye sahāṃsi sahasā sahante rejate agne pṛthivī makhebhyaḥ
tviṣīmanto adhvarasyeva didyut tṛṣucyavaso juhvo nāgneḥ
arcatrayo dhunayo na vīrā bhrājajjanmāno maruto adhṛṣṭāḥ
taṃ vṛdhantam mārutam bhrājadṛṣṭiṃ rudrasya sūnuṃ havasā vivāse
divaḥ śardhāya śucayo manīṣā girayo nāpa ugrā aspṛdhran
viśveṣāṃ vaḥ satāṃ jyeṣṭhatamā gīrbhir mitrāvaruṇā vāvṛdhadhyai
saṃ yā raśmeva yamatur yamiṣṭhā dvā janāṃ asamā bāhubhiḥ svaiḥ
iyam mad vām pra stṛṇīte manīṣopa priyā namasā barhir accha
yantaṃ no mitrāvaruṇāv adhṛṣṭaṃ chardir yad vāṃ varūthyaṃ sudānū
ā yātam mitrāvaruṇā suśasty upa priyā namasā hūyamānā
saṃ yāv apnastho apaseva janāñ chrudhīyataś cid yatatho mahitvā
aśvā na yā vājinā pūtabandhū ṛtā yad garbham aditir bharadhyai
pra yā mahi mahāntā jāyamānā ghorā martāya ripave ni dīdhaḥ
viśve yad vām maṃhanā mandamānāḥ kṣatraṃ devāso adadhuḥ sajoṣāḥ
pari yad bhūtho rodasī cid urvī santi spaśo adabdhāso amūrāḥ
tā hi kṣatraṃ dhārayethe anu dyūn dṛṃhethe sānum upamād iva dyoḥ
dṛḷho nakṣatra uta viśvadevo bhūmim ātān dyāṃ dhāsināyoḥ
tā vigraṃ dhaithe jaṭharam pṛṇadhyā ā yat sadma sabhṛtayaḥ pṛṇanti
na mṛṣyante yuvatayo 'vātā vi yat payo viśvajinvā bharante
tā jihvayā sadam edaṃ sumedhā ā yad vāṃ satyo aratir ṛte bhūt
tad vām mahitvaṃ ghṛtānnāv astu yuvaṃ dāśuṣe vi cayiṣṭam aṃhaḥ
pra yad vām mitrāvaruṇā spūrdhan priyā dhāma yuvadhitā minanti
na ye devāsa ohasā na martā ayajñasāco apyo na putrāḥ
vi yad vācaṃ kīstāso bharante śaṃsanti ke cin nivido manānāḥ
ād vām bravāma satyāny ukthā nakir devebhir yatatho mahitvā
avor itthā vāṃ chardiṣo abhiṣṭau yuvor mitrāvaruṇāv askṛdhoyu
anu yad gāva sphurān ṛjipyaṃ dhṛṣṇuṃ yad raṇe vṛṣaṇaṃ yunajan
śruṣṭī vāṃ yajña udyataḥ sajoṣā manuṣvad vṛktabarhiṣo yajadhyai
ā ya indrāvaruṇāv iṣe adya mahe sumnāya maha āvavartat
tā hi śreṣṭhā devatātā tujā śūrāṇāṃ śaviṣṭhā tā hi bhūtam
maghonām maṃhiṣṭhā tuviśuṣma ṛtena vṛtraturā sarvasenā
tā gṛṇīhi namasyebhiḥ śūṣaiḥ sumnebhir indrāvaruṇā cakānā
vajreṇānyaḥ śavasā hanti vṛtraṃ siṣakty anyo vṛjaneṣu vipraḥ
gnāś ca yan naraś ca vāvṛdhanta viśve devāso narāṃ svagūrtāḥ
praibhya indrāvaruṇā mahitvā dyauś ca pṛthivi bhūtam urvī
sa it sudānuḥ svavāṃ ṛtāvendrā yo vāṃ varuṇa dāśati tman
iṣā sa dviṣas tared dāsvān vaṃsad rayiṃ rayivataś ca janān
yaṃ yuvaṃ dāśvadhvarāya devā rayiṃ dhattho vasumantam purukṣum
asme sa indrāvaruṇāv api ṣyāt pra yo bhanakti vanuṣām aśastīḥ
uta naḥ sutrātro devagopāḥ sūribhya indrāvaruṇā rayiḥ ṣyāt
yeṣāṃ śuṣmaḥ pṛtanāsu sāhvān pra sadyo dyumnā tirate taturiḥ
nū na indrāvaruṇā gṛṇānā pṛṅktaṃ rayiṃ sauśravasāya devā
itthā gṛṇanto mahinasya śardho 'po na nāvā duritā tarema
pra samrāje bṛhate manma nu priyam arca devāya varuṇāya saprathaḥ
ayaṃ ya urvī mahinā mahivrataḥ kratvā vibhāty ajaro na śociṣā
indrāvaruṇā sutapāv imaṃ sutaṃ somam pibatam madyaṃ dhṛtavratā
yuvo ratho adhvaraṃ devavītaye prati svasaram upa yāti pītaye
indrāvaruṇā madhumattamasya vṛṣṇaḥ somasya vṛṣaṇā vṛṣethām
idaṃ vām andhaḥ pariṣiktam asme āsadyāsmin barhiṣi mādayethām
saṃ vāṃ karmaṇā sam iṣā hinomīndrāviṣṇū apasas pāre asya
juṣethāṃ yajñaṃ draviṇaṃ ca dhattam ariṣṭair naḥ pathibhiḥ pārayantā
yā viśvāsāṃ janitārā matīnām indrāviṣṇū kalaśā somadhānā
pra vāṃ giraḥ śasyamānā avantu pra stomāso gīyamānāso arkaiḥ
indrāviṣṇū madapatī madānām ā somaṃ yātaṃ draviṇo dadhānā
saṃ vām añjantv aktubhir matīnāṃ saṃ stomāsaḥ śasyamānāsa ukthaiḥ
ā vām aśvāso abhimātiṣāha indrāviṣṇū sadhamādo vahantu
juṣethāṃ viśvā havanā matīnām upa brahmāṇi śṛṇutaṃ giro me
indrāviṣṇū tat panayāyyaṃ vāṃ somasya mada uru cakramāthe
akṛṇutam antarikṣaṃ varīyo 'prathataṃ jīvase no rajāṃsi
indrāviṣṇū haviṣā vāvṛdhānāgrādvānā namasā rātahavyā
ghṛtāsutī draviṇaṃ dhattam asme samudra sthaḥ kalaśaḥ somadhānaḥ
indrāviṣṇū pibatam madhvo asya somasya dasrā jaṭharam pṛṇethām
ā vām andhāṃsi madirāṇy agmann upa brahmāṇi śṛṇutaṃ havam me
ubhā jigyathur na parā jayethe na parā jigye kataraś canainoḥ
indraś ca viṣṇo yad apaspṛdhethāṃ tredhā sahasraṃ vi tad airayethām
ghṛtavatī bhuvanānām abhiśriyorvī pṛthvī madhudughe supeśasā
dyāvāpṛthivī varuṇasya dharmaṇā viṣkabhite ajare bhūriretasā
asaścantī bhūridhāre payasvatī ghṛtaṃ duhāte sukṛte śucivrate
rājantī asya bhuvanasya rodasī asme retaḥ siñcataṃ yan manurhitam
yo vām ṛjave kramaṇāya rodasī marto dadāśa dhiṣaṇe sa sādhati
pra prajābhir jāyate dharmaṇas pari yuvoḥ siktā viṣurūpāṇi savratā
ghṛtena dyāvāpṛthivī abhīvṛte ghṛtaśriyā ghṛtapṛcā ghṛtāvṛdhā
urvī pṛthvī hotṛvūrye purohite te id viprā īḷate sumnam iṣṭaye
madhu no dyāvāpṛthivī mimikṣatām madhuścutā madhudughe madhuvrate
dadhāne yajñaṃ draviṇaṃ ca devatā mahi śravo vājam asme suvīryam
ūrjaṃ no dyauś ca pṛthivī ca pinvatām pitā mātā viśvavidā sudaṃsasā
saṃrarāṇe rodasī viśvaśambhuvā saniṃ vājaṃ rayim asme sam invatām
ud u ṣya devaḥ savitā hiraṇyayā bāhū ayaṃsta savanāya sukratuḥ
ghṛtena pāṇī abhi pruṣṇute makho yuvā sudakṣo rajaso vidharmaṇi
devasya vayaṃ savituḥ savīmani śreṣṭhe syāma vasunaś ca dāvane
yo viśvasya dvipado yaś catuṣpado niveśane prasave cāsi bhūmanaḥ
adabdhebhiḥ savitaḥ pāyubhiṣ ṭvaṃ śivebhir adya pari pāhi no gayam
hiraṇyajihvaḥ suvitāya navyase rakṣā mākir no aghaśaṃsa īśata
ud u ṣya devaḥ savitā damūnā hiraṇyapāṇiḥ pratidoṣam asthāt
ayohanur yajato mandrajihva ā dāśuṣe suvati bhūri vāmam
ud ū ayāṃ upavakteva bāhū hiraṇyayā savitā supratīkā
divo rohāṃsy aruhat pṛthivyā arīramat patayat kac cid abhvam
vāmam adya savitar vāmam u śvo dive-dive vāmam asmabhyaṃ sāvīḥ
vāmasya hi kṣayasya deva bhūrer ayā dhiyā vāmabhājaḥ syāma
indrāsomā mahi tad vām mahitvaṃ yuvam mahāni prathamāni cakrathuḥ
yuvaṃ sūryaṃ vividathur yuvaṃ svar viśvā tamāṃsy ahataṃ nidaś ca
indrāsomā vāsayatha uṣāsam ut sūryaṃ nayatho jyotiṣā saha
upa dyāṃ skambhathu skambhanenāprathatam pṛthivīm mātaraṃ vi
indrāsomāv ahim apaḥ pariṣṭhāṃ hatho vṛtram anu vāṃ dyaur amanyata
prārṇāṃsy airayataṃ nadīnām ā samudrāṇi paprathuḥ purūṇi
indrāsomā pakvam āmāsv antar ni gavām id dadhathur vakṣaṇāsu
jagṛbhathur anapinaddham āsu ruśac citrāsu jagatīṣv antaḥ
indrāsomā yuvam aṅga tarutram apatyasācaṃ śrutyaṃ rarāthe
yuvaṃ śuṣmaṃ naryaṃ carṣaṇibhyaḥ saṃ vivyathuḥ pṛtanāṣāham ugrā
yo adribhit prathamajā ṛtāvā bṛhaspatir āṅgiraso haviṣmān
dvibarhajmā prāgharmasat pitā na ā rodasī vṛṣabho roravīti
janāya cid ya īvata u lokam bṛhaspatir devahūtau cakāra
ghnan vṛtrāṇi vi puro dardarīti jayañ chatrūṃr amitrān pṛtsu sāhan
bṛhaspatiḥ sam ajayad vasūni maho vrajān gomato deva eṣaḥ
apaḥ siṣāsan svar apratīto bṛhaspatir hanty amitram arkaiḥ
somārudrā dhārayethām asuryam pra vām iṣṭayo 'ram aśnuvantu
dame-dame sapta ratnā dadhānā śaṃ no bhūtaṃ dvipade śaṃ catuṣpade
somārudrā vi vṛhataṃ viṣūcīm amīvā yā no gayam āviveśa
āre bādhethāṃ nirṛtim parācair asme bhadrā sauśravasāni santu
somārudrā yuvam etāny asme viśvā tanūṣu bheṣajāni dhattam
ava syatam muñcataṃ yan no asti tanūṣu baddhaṃ kṛtam eno asmat
tigmāyudhau tigmahetī suśevau somārudrāv iha su mṛḷataṃ naḥ
pra no muñcataṃ varuṇasya pāśād gopāyataṃ naḥ sumanasyamānā
jīmūtasyeva bhavati pratīkaṃ yad varmī yāti samadām upasthe
anāviddhayā tanvā jaya tvaṃ sa tvā varmaṇo mahimā pipartu
dhanvanā gā dhanvanājiṃ jayema dhanvanā tīvrāḥ samado jayema
dhanuḥ śatror apakāmaṃ kṛṇoti dhanvanā sarvāḥ pradiśo jayema
vakṣyantīved ā ganīganti karṇam priyaṃ sakhāyam pariṣasvajānā
yoṣeva śiṅkte vitatādhi dhanvañ jyā iyaṃ samane pārayantī
te ācarantī samaneva yoṣā māteva putram bibhṛtām upasthe
apa śatrūn vidhyatāṃ saṃvidāne ārtnī ime viṣphurantī amitrān
bahvīnām pitā bahur asya putraś ciścā kṛṇoti samanāvagatya
iṣudhiḥ saṅkāḥ pṛtanāś ca sarvāḥ pṛṣṭhe ninaddho jayati prasūtaḥ
rathe tiṣṭhan nayati vājinaḥ puro yatra-yatra kāmayate suṣārathiḥ
abhīśūnām mahimānam panāyata manaḥ paścād anu yacchanti raśmayaḥ
tīvrān ghoṣān kṛṇvate vṛṣapāṇayo 'śvā rathebhiḥ saha vājayantaḥ
avakrāmantaḥ prapadair amitrān kṣiṇanti śatrūṃr anapavyayantaḥ
rathavāhanaṃ havir asya nāma yatrāyudhaṃ nihitam asya varma
tatrā ratham upa śagmaṃ sadema viśvāhā vayaṃ sumanasyamānāḥ
svāduṣaṃsadaḥ pitaro vayodhāḥ kṛcchreśritaḥ śaktīvanto gabhīrāḥ
citrasenā iṣubalā amṛdhrāḥ satovīrā uravo vrātasāhāḥ
brāhmaṇāsaḥ pitaraḥ somyāsaḥ śive no dyāvāpṛthivī anehasā
pūṣā naḥ pātu duritād ṛtāvṛdho rakṣā mākir no aghaśaṃsa īśata
suparṇaṃ vaste mṛgo asyā danto gobhiḥ saṃnaddhā patati prasūtā
yatrā naraḥ saṃ ca vi ca dravanti tatrāsmabhyam iṣavaḥ śarma yaṃsan
ṛjīte pari vṛṅdhi no 'śmā bhavatu nas tanūḥ
somo adhi bravītu no 'ditiḥ śarma yacchatu
ā jaṅghanti sānv eṣāṃ jaghanāṃ upa jighnate
aśvājani pracetaso 'śvān samatsu codaya
ahir iva bhogaiḥ pary eti bāhuṃ jyāyā hetim paribādhamānaḥ
hastaghno viśvā vayunāni vidvān pumān pumāṃsam pari pātu viśvataḥ
ālāktā yā ruruśīrṣṇy atho yasyā ayo mukham
idam parjanyaretasa iṣvai devyai bṛhan namaḥ
avasṛṣṭā parā pata śaravye brahmasaṃśite
gacchāmitrān pra padyasva māmīṣāṃ kaṃ canoc chiṣaḥ
yatra bāṇāḥ sampatanti kumārā viśikhā iva
tatrā no brahmaṇas patir aditiḥ śarma yacchatu viśvāhā śarma yacchatu
marmāṇi te varmaṇā chādayāmi somas tvā rājāmṛtenānu vastām
uror varīyo varuṇas te kṛṇotu jayantaṃ tvānu devā madantu
yo naḥ svo araṇo yaś ca niṣṭyo jighāṃsati
devās taṃ sarve dhūrvantu brahma varma mamāntaram
agniṃ naro dīdhitibhir araṇyor hastacyutī janayanta praśastam
dūredṛśaṃ gṛhapatim atharyum
tam agnim aste vasavo ny ṛṇvan supraticakṣam avase kutaś cit
dakṣāyyo yo dama āsa nityaḥ
preddho agne dīdihi puro no 'jasrayā sūrmyā yaviṣṭha
tvāṃ śaśvanta upa yanti vājāḥ
pra te agnayo 'gnibhyo varaṃ niḥ suvīrāsaḥ śośucanta dyumantaḥ
yatrā naraḥ samāsate sujātāḥ
dā no agne dhiyā rayiṃ suvīraṃ svapatyaṃ sahasya praśastam
na yaṃ yāvā tarati yātumāvān
upa yam eti yuvatiḥ sudakṣaṃ doṣā vastor haviṣmatī ghṛtācī
upa svainam aramatir vasūyuḥ
viśvā agne 'pa dahārātīr yebhis tapobhir adaho jarūtham
pra nisvaraṃ cātayasvāmīvām
ā yas te agna idhate anīkaṃ vasiṣṭha śukra dīdivaḥ pāvaka
uto na ebhi stavathair iha syāḥ
vi ye te agne bhejire anīkam martā naraḥ pitryāsaḥ purutrā
uto na ebhiḥ sumanā iha syāḥ
ime naro vṛtrahatyeṣu śūrā viśvā adevīr abhi santu māyāḥ
ye me dhiyam panayanta praśastām
mā śūne agne ni ṣadāma nṛṇām māśeṣaso 'vīratā pari tvā
prajāvatīṣu duryāsu durya
yam aśvī nityam upayāti yajñam prajāvantaṃ svapatyaṃ kṣayaṃ naḥ
svajanmanā śeṣasā vāvṛdhānam
pāhi no agne rakṣaso ajuṣṭāt pāhi dhūrter araruṣo aghāyoḥ
tvā yujā pṛtanāyūṃr abhi ṣyām
sed agnir agnīṃr aty astv anyān yatra vājī tanayo vīḷupāṇiḥ
sahasrapāthā akṣarā sameti
sed agnir yo vanuṣyato nipāti sameddhāram aṃhasa uruṣyāt
sujātāsaḥ pari caranti vīrāḥ
ayaṃ so agnir āhutaḥ purutrā yam īśānaḥ sam id indhe haviṣmān
pari yam ety adhvareṣu hotā
tve agna āhavanāni bhūrīśānāsa ā juhuyāma nityā
ubhā kṛṇvanto vahatū miyedhe
imo agne vītatamāni havyājasro vakṣi devatātim accha
prati na īṃ surabhīṇi vyantu
mā no agne 'vīrate parā dā durvāsase 'mataye mā no asyai
mā naḥ kṣudhe mā rakṣasa ṛtāvo mā no dame mā vana ā juhūrthāḥ
nū me brahmāṇy agna uc chaśādhi tvaṃ deva maghavadbhyaḥ suṣūdaḥ
rātau syāmobhayāsa ā te yūyam pāta svastibhiḥ sadā naḥ
tvam agne suhavo raṇvasaṃdṛk sudītī sūno sahaso didīhi
mā tve sacā tanaye nitya ā dhaṅ mā vīro asman naryo vi dāsīt
mā no agne durbhṛtaye sacaiṣu deveddheṣv agniṣu pra vocaḥ
mā te asmān durmatayo bhṛmāc cid devasya sūno sahaso naśanta
sa marto agne svanīka revān amartye ya ājuhoti havyam
sa devatā vasuvaniṃ dadhāti yaṃ sūrir arthī pṛcchamāna eti
maho no agne suvitasya vidvān rayiṃ sūribhya ā vahā bṛhantam
yena vayaṃ sahasāvan mademāvikṣitāsa āyuṣā suvīrāḥ
nū me brahmāṇy agna uc chaśādhi tvaṃ deva maghavadbhyaḥ suṣūdaḥ
rātau syāmobhayāsa ā te yūyam pāta svastibhiḥ sadā naḥ
juṣasva naḥ samidham agne adya śocā bṛhad yajataṃ dhūmam ṛṇvan
upa spṛśa divyaṃ sānu stūpaiḥ saṃ raśmibhis tatanaḥ sūryasya
narāśaṃsasya mahimānam eṣām upa stoṣāma yajatasya yajñaiḥ
ye sukratavaḥ śucayo dhiyandhāḥ svadanti devā ubhayāni havyā
īḷenyaṃ vo asuraṃ sudakṣam antar dūtaṃ rodasī satyavācam
manuṣvad agnim manunā samiddhaṃ sam adhvarāya sadam in mahema
saparyavo bharamāṇā abhijñu pra vṛñjate namasā barhir agnau
ājuhvānā ghṛtapṛṣṭham pṛṣadvad adhvaryavo haviṣā marjayadhvam
svādhyo vi duro devayanto 'śiśrayū rathayur devatātā
pūrvī śiśuṃ na mātarā rihāṇe sam agruvo na samaneṣv añjan
uta yoṣaṇe divye mahī na uṣāsānaktā sudugheva dhenuḥ
barhiṣadā puruhūte maghonī ā yajñiye suvitāya śrayetām
viprā yajñeṣu mānuṣeṣu kārū manye vāṃ jātavedasā yajadhyai
ūrdhvaṃ no adhvaraṃ kṛtaṃ haveṣu tā deveṣu vanatho vāryāṇi
ā bhāratī bhāratībhiḥ sajoṣā iḷā devair manuṣyebhir agniḥ
sarasvatī sārasvatebhir arvāk tisro devīr barhir edaṃ sadantu
tan nas turīpam adha poṣayitnu deva tvaṣṭar vi rarāṇaḥ syasva
yato vīraḥ karmaṇyaḥ sudakṣo yuktagrāvā jāyate devakāmaḥ
vanaspate 'va sṛjopa devān agnir haviḥ śamitā sūdayāti
sed u hotā satyataro yajāti yathā devānāṃ janimāni veda
ā yāhy agne samidhāno arvāṅ indreṇa devaiḥ sarathaṃ turebhiḥ
barhir na āstām aditiḥ suputrā svāhā devā amṛtā mādayantām
agniṃ vo devam agnibhiḥ sajoṣā yajiṣṭhaṃ dūtam adhvare kṛṇudhvam
yo martyeṣu nidhruvir ṛtāvā tapurmūrdhā ghṛtānnaḥ pāvakaḥ
prothad aśvo na yavase 'viṣyan yadā mahaḥ saṃvaraṇād vy asthāt
ād asya vāto anu vāti śocir adha sma te vrajanaṃ kṛṣṇam asti
ud yasya te navajātasya vṛṣṇo 'gne caranty ajarā idhānāḥ
acchā dyām aruṣo dhūma eti saṃ dūto agna īyase hi devān
vi yasya te pṛthivyām pājo aśret tṛṣu yad annā samavṛkta jambhaiḥ
seneva sṛṣṭā prasitiṣ ṭa eti yavaṃ na dasma juhvā vivekṣi
tam id doṣā tam uṣasi yaviṣṭham agnim atyaṃ na marjayanta naraḥ
niśiśānā atithim asya yonau dīdāya śocir āhutasya vṛṣṇaḥ
susaṃdṛk te svanīka pratīkaṃ vi yad rukmo na rocasa upāke
divo na te tanyatur eti śuṣmaś citro na sūraḥ prati cakṣi bhānum
yathā vaḥ svāhāgnaye dāśema parīḷābhir ghṛtavadbhiś ca havyaiḥ
tebhir no agne amitair mahobhiḥ śatam pūrbhir āyasībhir ni pāhi
yā vā te santi dāśuṣe adhṛṣṭā giro vā yābhir nṛvatīr uruṣyāḥ
tābhir naḥ sūno sahaso ni pāhi smat sūrīñ jaritṝñ jātavedaḥ
nir yat pūteva svadhitiḥ śucir gāt svayā kṛpā tanvā rocamānaḥ
ā yo mātror uśenyo janiṣṭa devayajyāya sukratuḥ pāvakaḥ
etā no agne saubhagā didīhy api kratuṃ sucetasaṃ vatema
viśvā stotṛbhyo gṛṇate ca santu yūyam pāta svastibhiḥ sadā naḥ
pra vaḥ śukrāya bhānave bharadhvaṃ havyam matiṃ cāgnaye supūtam
yo daivyāni mānuṣā janūṃṣy antar viśvāni vidmanā jigāti
sa gṛtso agnis taruṇaś cid astu yato yaviṣṭho ajaniṣṭa mātuḥ
saṃ yo vanā yuvate śucidan bhūri cid annā sam id atti sadyaḥ
asya devasya saṃsady anīke yam martāsaḥ śyetaṃ jagṛbhre
ni yo gṛbham pauruṣeyīm uvoca durokam agnir āyave śuśoca
ayaṃ kavir akaviṣu pracetā marteṣv agnir amṛto ni dhāyi
sa mā no atra juhuraḥ sahasvaḥ sadā tve sumanasaḥ syāma
ā yo yoniṃ devakṛtaṃ sasāda kratvā hy agnir amṛtāṃ atārīt
tam oṣadhīś ca vaninaś ca garbham bhūmiś ca viśvadhāyasam bibharti
īśe hy agnir amṛtasya bhūrer īśe rāyaḥ suvīryasya dātoḥ
mā tvā vayaṃ sahasāvann avīrā māpsavaḥ pari ṣadāma māduvaḥ
pariṣadyaṃ hy araṇasya rekṇo nityasya rāyaḥ patayaḥ syāma
na śeṣo agne anyajātam asty acetānasya mā patho vi dukṣaḥ
nahi grabhāyāraṇaḥ suśevo 'nyodaryo manasā mantavā u
adhā cid okaḥ punar it sa ety ā no vājy abhīṣāḷ etu navyaḥ
tvam agne vanuṣyato ni pāhi tvam u naḥ sahasāvann avadyāt
saṃ tvā dhvasmanvad abhy etu pāthaḥ saṃ rayi spṛhayāyyaḥ sahasrī
etā no agne saubhagā didīhy api kratuṃ sucetasaṃ vatema
viśvā stotṛbhyo gṛṇate ca santu yūyam pāta svastibhiḥ sadā naḥ
prāgnaye tavase bharadhvaṃ giraṃ divo arataye pṛthivyāḥ
yo viśveṣām amṛtānām upasthe vaiśvānaro vāvṛdhe jāgṛvadbhiḥ
pṛṣṭo divi dhāyy agniḥ pṛthivyāṃ netā sindhūnāṃ vṛṣabha stiyānām
sa mānuṣīr abhi viśo vi bhāti vaiśvānaro vāvṛdhāno vareṇa
tvad bhiyā viśa āyann asiknīr asamanā jahatīr bhojanāni
vaiśvānara pūrave śośucānaḥ puro yad agne darayann adīdeḥ
tava tridhātu pṛthivī uta dyaur vaiśvānara vratam agne sacanta
tvam bhāsā rodasī ā tatanthājasreṇa śociṣā śośucānaḥ
tvām agne harito vāvaśānā giraḥ sacante dhunayo ghṛtācīḥ
patiṃ kṛṣṭīnāṃ rathyaṃ rayīṇāṃ vaiśvānaram uṣasāṃ ketum ahnām
tve asuryaṃ vasavo ny ṛṇvan kratuṃ hi te mitramaho juṣanta
tvaṃ dasyūṃr okaso agna āja uru jyotir janayann āryāya
sa jāyamānaḥ parame vyoman vāyur na pāthaḥ pari pāsi sadyaḥ
tvam bhuvanā janayann abhi krann apatyāya jātavedo daśasyan
tām agne asme iṣam erayasva vaiśvānara dyumatīṃ jātavedaḥ
yayā rādhaḥ pinvasi viśvavāra pṛthu śravo dāśuṣe martyāya
taṃ no agne maghavadbhyaḥ purukṣuṃ rayiṃ ni vājaṃ śrutyaṃ yuvasva
vaiśvānara mahi naḥ śarma yaccha rudrebhir agne vasubhiḥ sajoṣāḥ
pra samrājo asurasya praśastim puṃsaḥ kṛṣṭīnām anumādyasya
indrasyeva pra tavasas kṛtāni vande dāruṃ vandamāno vivakmi
kaviṃ ketuṃ dhāsim bhānum adrer hinvanti śaṃ rājyaṃ rodasyoḥ
purandarasya gīrbhir ā vivāse 'gner vratāni pūrvyā mahāni
ny akratūn grathino mṛdhravācaḥ paṇīṃr aśraddhāṃ avṛdhāṃ ayajñān
pra-pra tān dasyūṃr agnir vivāya pūrvaś cakārāparāṃ ayajyūn
yo apācīne tamasi madantīḥ prācīś cakāra nṛtamaḥ śacībhiḥ
tam īśānaṃ vasvo agniṃ gṛṇīṣe 'nānataṃ damayantam pṛtanyūn
yo dehyo anamayad vadhasnair yo aryapatnīr uṣasaś cakāra
sa nirudhyā nahuṣo yahvo agnir viśaś cakre balihṛtaḥ sahobhiḥ
yasya śarmann upa viśve janāsa evais tasthuḥ sumatim bhikṣamāṇāḥ
vaiśvānaro varam ā rodasyor āgniḥ sasāda pitror upastham
ā devo dade budhnyā vasūni vaiśvānara uditā sūryasya
ā samudrād avarād ā parasmād āgnir dade diva ā pṛthivyāḥ
pra vo devaṃ cit sahasānam agnim aśvaṃ na vājinaṃ hiṣe namobhiḥ
bhavā no dūto adhvarasya vidvān tmanā deveṣu vivide mitadruḥ
ā yāhy agne pathyā anu svā mandro devānāṃ sakhyaṃ juṣāṇaḥ
ā sānu śuṣmair nadayan pṛthivyā jambhebhir viśvam uśadhag vanāni
prācīno yajñaḥ sudhitaṃ hi barhiḥ prīṇīte agnir īḷito na hotā
ā mātarā viśvavāre huvāno yato yaviṣṭha jajñiṣe suśevaḥ
sadyo adhvare rathiraṃ jananta mānuṣāso vicetaso ya eṣām
viśām adhāyi viśpatir duroṇe 'gnir mandro madhuvacā ṛtāvā
asādi vṛto vahnir ājaganvān agnir brahmā nṛṣadane vidhartā
dyauś ca yam pṛthivī vāvṛdhāte ā yaṃ hotā yajati viśvavāram
ete dyumnebhir viśvam ātiranta mantraṃ ye vāraṃ naryā atakṣan
pra ye viśas tiranta śroṣamāṇā ā ye me asya dīdhayann ṛtasya
nū tvām agna īmahe vasiṣṭhā īśānaṃ sūno sahaso vasūnām
iṣaṃ stotṛbhyo maghavadbhya ānaḍ yūyam pāta svastibhiḥ sadā naḥ
indhe rājā sam aryo namobhir yasya pratīkam āhutaṃ ghṛtena
naro havyebhir īḷate sabādha āgnir agra uṣasām aśoci
ayam u ṣya sumahāṃ avedi hotā mandro manuṣo yahvo agniḥ
vi bhā akaḥ sasṛjānaḥ pṛthivyāṃ kṛṣṇapavir oṣadhībhir vavakṣe
kayā no agne vi vasaḥ suvṛktiṃ kām u svadhām ṛṇavaḥ śasyamānaḥ
kadā bhavema patayaḥ sudatra rāyo vantāro duṣṭarasya sādhoḥ
pra-prāyam agnir bharatasya śṛṇve vi yat sūryo na rocate bṛhad bhāḥ
abhi yaḥ pūrum pṛtanāsu tasthau dyutāno daivyo atithiḥ śuśoca
asann it tve āhavanāni bhūri bhuvo viśvebhiḥ sumanā anīkaiḥ
stutaś cid agne śṛṇviṣe gṛṇānaḥ svayaṃ vardhasva tanvaṃ sujāta
idaṃ vacaḥ śatasāḥ saṃsahasram ud agnaye janiṣīṣṭa dvibarhāḥ
śaṃ yat stotṛbhya āpaye bhavāti dyumad amīvacātanaṃ rakṣohā
nū tvām agna īmahe vasiṣṭhā īśānaṃ sūno sahaso vasūnām
iṣaṃ stotṛbhyo maghavadbhya ānaḍ yūyam pāta svastibhiḥ sadā naḥ
abodhi jāra uṣasām upasthād dhotā mandraḥ kavitamaḥ pāvakaḥ
dadhāti ketum ubhayasya jantor havyā deveṣu draviṇaṃ sukṛtsu
sa sukratur yo vi duraḥ paṇīnām punāno arkam purubhojasaṃ naḥ
hotā mandro viśāṃ damūnās tiras tamo dadṛśe rāmyāṇām
amūraḥ kavir aditir vivasvān susaṃsan mitro atithiḥ śivo naḥ
citrabhānur uṣasām bhāty agre 'pāṃ garbhaḥ prasva ā viveśa
īḷenyo vo manuṣo yugeṣu samanagā aśucaj jātavedāḥ
susaṃdṛśā bhānunā yo vibhāti prati gāvaḥ samidhānam budhanta
agne yāhi dūtyam mā riṣaṇyo devāṃ acchā brahmakṛtā gaṇena
sarasvatīm maruto aśvināpo yakṣi devān ratnadheyāya viśvān
tvām agne samidhāno vasiṣṭho jarūthaṃ han yakṣi rāye purandhim
puruṇīthā jātavedo jarasva yūyam pāta svastibhiḥ sadā naḥ
uṣo na jāraḥ pṛthu pājo aśred davidyutad dīdyac chośucānaḥ
vṛṣā hariḥ śucir ā bhāti bhāsā dhiyo hinvāna uśatīr ajīgaḥ
svar ṇa vastor uṣasām aroci yajñaṃ tanvānā uśijo na manma
agnir janmāni deva ā vi vidvān dravad dūto devayāvā vaniṣṭhaḥ
acchā giro matayo devayantīr agniṃ yanti draviṇam bhikṣamāṇāḥ
susaṃdṛśaṃ supratīkaṃ svañcaṃ havyavāham aratim mānuṣāṇām
indraṃ no agne vasubhiḥ sajoṣā rudraṃ rudrebhir ā vahā bṛhantam
ādityebhir aditiṃ viśvajanyām bṛhaspatim ṛkvabhir viśvavāram
mandraṃ hotāram uśijo yaviṣṭham agniṃ viśa īḷate adhvareṣu
sa hi kṣapāvāṃ abhavad rayīṇām atandro dūto yajathāya devān
mahāṃ asy adhvarasya praketo na ṛte tvad amṛtā mādayante
ā viśvebhiḥ sarathaṃ yāhi devair ny agne hotā prathamaḥ sadeha
tvām īḷate ajiraṃ dūtyāya haviṣmantaḥ sadam in mānuṣāsaḥ
yasya devair āsado barhir agne 'hāny asmai sudinā bhavanti
triś cid aktoḥ pra cikitur vasūni tve antar dāśuṣe martyāya
manuṣvad agna iha yakṣi devān bhavā no dūto abhiśastipāvā
agnir īśe bṛhato adhvarasyāgnir viśvasya haviṣaḥ kṛtasya
kratuṃ hy asya vasavo juṣantāthā devā dadhire havyavāham
āgne vaha haviradyāya devān indrajyeṣṭhāsa iha mādayantām
imaṃ yajñaṃ divi deveṣu dhehi yūyam pāta svastibhiḥ sadā naḥ
aganma mahā namasā yaviṣṭhaṃ yo dīdāya samiddhaḥ sve duroṇe
citrabhānuṃ rodasī antar urvī svāhutaṃ viśvataḥ pratyañcam
sa mahnā viśvā duritāni sāhvān agni ṣṭave dama ā jātavedāḥ
sa no rakṣiṣad duritād avadyād asmān gṛṇata uta no maghonaḥ
tvaṃ varuṇa uta mitro agne tvāṃ vardhanti matibhir vasiṣṭhāḥ
tve vasu suṣaṇanāni santu yūyam pāta svastibhiḥ sadā naḥ
prāgnaye viśvaśuce dhiyandhe 'suraghne manma dhītim bharadhvam
bhare havir na barhiṣi prīṇāno vaiśvānarāya yataye matīnām
tvam agne śociṣā śośucāna ā rodasī apṛṇā jāyamānaḥ
tvaṃ devāṃ abhiśaster amuñco vaiśvānara jātavedo mahitvā
jāto yad agne bhuvanā vy akhyaḥ paśūn na gopā iryaḥ parijmā
vaiśvānara brahmaṇe vinda gātuṃ yūyam pāta svastibhiḥ sadā naḥ
samidhā jātavedase devāya devahūtibhiḥ
havirbhiḥ śukraśociṣe namasvino vayaṃ dāśemāgnaye
vayaṃ te agne samidhā vidhema vayaṃ dāśema suṣṭutī yajatra
vayaṃ ghṛtenādhvarasya hotar vayaṃ deva haviṣā bhadraśoce
ā no devebhir upa devahūtim agne yāhi vaṣaṭkṛtiṃ juṣāṇaḥ
tubhyaṃ devāya dāśataḥ syāma yūyam pāta svastibhiḥ sadā naḥ
upasadyāya mīḷhuṣa āsye juhutā haviḥ
yo no nediṣṭham āpyam
yaḥ pañca carṣaṇīr abhi niṣasāda dame-dame
kavir gṛhapatir yuvā
sa no vedo amātyam agnī rakṣatu viśvataḥ
utāsmān pātv aṃhasaḥ
navaṃ nu stomam agnaye divaḥ śyenāya jījanam
vasvaḥ kuvid vanāti naḥ
spārhā yasya śriyo dṛśe rayir vīravato yathā
agre yajñasya śocataḥ
semāṃ vetu vaṣaṭkṛtim agnir juṣata no giraḥ
yajiṣṭho havyavāhanaḥ
ni tvā nakṣya viśpate dyumantaṃ deva dhīmahi
suvīram agna āhuta
kṣapa usraś ca dīdihi svagnayas tvayā vayam
suvīras tvam asmayuḥ
upa tvā sātaye naro viprāso yanti dhītibhiḥ
upākṣarā sahasriṇī
agnī rakṣāṃsi sedhati śukraśocir amartyaḥ
śuciḥ pāvaka īḍyaḥ
sa no rādhāṃsy ā bhareśānaḥ sahaso yaho
bhagaś ca dātu vāryam
tvam agne vīravad yaśo devaś ca savitā bhagaḥ
ditiś ca dāti vāryam
agne rakṣā ṇo aṃhasaḥ prati ṣma deva rīṣataḥ
tapiṣṭhair ajaro daha
adhā mahī na āyasy anādhṛṣṭo nṛpītaye
pūr bhavā śatabhujiḥ
tvaṃ naḥ pāhy aṃhaso doṣāvastar aghāyataḥ
divā naktam adābhya
enā vo agniṃ namasorjo napātam ā huve
priyaṃ cetiṣṭham aratiṃ svadhvaraṃ viśvasya dūtam amṛtam
sa yojate aruṣā viśvabhojasā sa dudravat svāhutaḥ
subrahmā yajñaḥ suśamī vasūnāṃ devaṃ rādho janānām
ud asya śocir asthād ājuhvānasya mīḷhuṣaḥ
ud dhūmāso aruṣāso divispṛśaḥ sam agnim indhate naraḥ
taṃ tvā dūtaṃ kṛṇmahe yaśastamaṃ devāṃ ā vītaye vaha
viśvā sūno sahaso martabhojanā rāsva tad yat tvemahe
tvam agne gṛhapatis tvaṃ hotā no adhvare
tvam potā viśvavāra pracetā yakṣi veṣi ca vāryam
kṛdhi ratnaṃ yajamānāya sukrato tvaṃ hi ratnadhā asi
ā na ṛte śiśīhi viśvam ṛtvijaṃ suśaṃso yaś ca dakṣate
tve agne svāhuta priyāsaḥ santu sūrayaḥ
yantāro ye maghavāno janānām ūrvān dayanta gonām
yeṣām iḷā ghṛtahastā duroṇa āṃ api prātā niṣīdati
tāṃs trāyasva sahasya druho nido yacchā naḥ śarma dīrghaśrut
sa mandrayā ca jihvayā vahnir āsā viduṣṭaraḥ
agne rayim maghavadbhyo na ā vaha havyadātiṃ ca sūdaya
ye rādhāṃsi dadaty aśvyā maghā kāmena śravaso mahaḥ
tāṃ aṃhasaḥ pipṛhi partṛbhiṣ ṭvaṃ śatam pūrbhir yaviṣṭhya
devo vo draviṇodāḥ pūrṇāṃ vivaṣṭy āsicam
ud vā siñcadhvam upa vā pṛṇadhvam ād id vo deva ohate
taṃ hotāram adhvarasya pracetasaṃ vahniṃ devā akṛṇvata
dadhāti ratnaṃ vidhate suvīryam agnir janāya dāśuṣe
agne bhava suṣamidhā samiddha uta barhir urviyā vi stṛṇītām
uta dvāra uśatīr vi śrayantām uta devāṃ uśata ā vaheha
agne vīhi haviṣā yakṣi devān svadhvarā kṛṇuhi jātavedaḥ
svadhvarā karati jātavedā yakṣad devāṃ amṛtān piprayac ca
vaṃsva viśvā vāryāṇi pracetaḥ satyā bhavantv āśiṣo no adya
tvām u te dadhire havyavāhaṃ devāso agna ūrja ā napātam
te te devāya dāśataḥ syāma maho no ratnā vi dadha iyānaḥ
tve ha yat pitaraś cin na indra viśvā vāmā jaritāro asanvan
tve gāvaḥ sudughās tve hy aśvās tvaṃ vasu devayate vaniṣṭhaḥ
rājeva hi janibhiḥ kṣeṣy evāva dyubhir abhi viduṣ kaviḥ san
piśā giro maghavan gobhir aśvais tvāyataḥ śiśīhi rāye asmān
imā u tvā paspṛdhānāso atra mandrā giro devayantīr upa sthuḥ
arvācī te pathyā rāya etu syāma te sumatāv indra śarman
dhenuṃ na tvā sūyavase dudukṣann upa brahmāṇi sasṛje vasiṣṭhaḥ
tvām in me gopatiṃ viśva āhā na indraḥ sumatiṃ gantv accha
arṇāṃsi cit paprathānā sudāsa indro gādhāny akṛṇot supārā
śardhantaṃ śimyum ucathasya navyaḥ śāpaṃ sindhūnām akṛṇod aśastīḥ
puroḷā it turvaśo yakṣur āsīd rāye matsyāso niśitā apīva
śruṣṭiṃ cakrur bhṛgavo druhyavaś ca sakhā sakhāyam atarad viṣūcoḥ
ā pakthāso bhalānaso bhanantālināso viṣāṇinaḥ śivāsaḥ
ā yo 'nayat sadhamā āryasya gavyā tṛtsubhyo ajagan yudhā nṝn
durādhyo aditiṃ srevayanto 'cetaso vi jagṛbhre paruṣṇīm
mahnāvivyak pṛthivīm patyamānaḥ paśuṣ kavir aśayac cāyamānaḥ
īyur arthaṃ na nyartham paruṣṇīm āśuś caned abhipitvaṃ jagāma
sudāsa indraḥ sutukāṃ amitrān arandhayan mānuṣe vadhrivācaḥ
īyur gāvo na yavasād agopā yathākṛtam abhi mitraṃ citāsaḥ
pṛśnigāvaḥ pṛśninipreṣitāsaḥ śruṣṭiṃ cakrur niyuto rantayaś ca
ekaṃ ca yo viṃśatiṃ ca śravasyā vaikarṇayor janān rājā ny astaḥ
dasmo na sadman ni śiśāti barhiḥ śūraḥ sargam akṛṇod indra eṣām
adha śrutaṃ kavaṣaṃ vṛddham apsv anu druhyuṃ ni vṛṇag vajrabāhuḥ
vṛṇānā atra sakhyāya sakhyaṃ tvāyanto ye amadann anu tvā
vi sadyo viśvā dṛṃhitāny eṣām indraḥ puraḥ sahasā sapta dardaḥ
vy ānavasya tṛtsave gayam bhāg jeṣma pūruṃ vidathe mṛdhravācam
ni gavyavo 'navo druhyavaś ca ṣaṣṭiḥ śatā suṣupuḥ ṣaṭ sahasrā
ṣaṣṭir vīrāso adhi ṣaḍ duvoyu viśved indrasya vīryā kṛtāni
indreṇaite tṛtsavo veviṣāṇā āpo na sṛṣṭā adhavanta nīcīḥ
durmitrāsaḥ prakalavin mimānā jahur viśvāni bhojanā sudāse
ardhaṃ vīrasya śṛtapām anindram parā śardhantaṃ nunude abhi kṣām
indro manyum manyumyo mimāya bheje patho vartanim patyamānaḥ
ādhreṇa cit tad v ekaṃ cakāra siṃhyaṃ cit petvenā jaghāna
ava sraktīr veśyāvṛścad indraḥ prāyacchad viśvā bhojanā sudāse
śaśvanto hi śatravo rāradhuṣ ṭe bhedasya cic chardhato vinda randhim
martāṃ ena stuvato yaḥ kṛṇoti tigmaṃ tasmin ni jahi vajram indra
āvad indraṃ yamunā tṛtsavaś ca prātra bhedaṃ sarvatātā muṣāyat
ajāsaś ca śigravo yakṣavaś ca baliṃ śīrṣāṇi jabhrur aśvyāni
na ta indra sumatayo na rāyaḥ saṃcakṣe pūrvā uṣaso na nūtnāḥ
devakaṃ cin mānyamānaṃ jaghanthāva tmanā bṛhataḥ śambaram bhet
pra ye gṛhād amamadus tvāyā parāśaraḥ śatayātur vasiṣṭhaḥ
na te bhojasya sakhyam mṛṣantādhā sūribhyaḥ sudinā vy ucchān
dve naptur devavataḥ śate gor dvā rathā vadhūmantā sudāsaḥ
arhann agne paijavanasya dānaṃ hoteva sadma pary emi rebhan
catvāro mā paijavanasya dānāḥ smaddiṣṭayaḥ kṛśanino nireke
ṛjrāso mā pṛthiviṣṭhāḥ sudāsas tokaṃ tokāya śravase vahanti
yasya śravo rodasī antar urvī śīrṣṇe-śīrṣṇe vibabhājā vibhaktā
sapted indraṃ na sravato gṛṇanti ni yudhyāmadhim aśiśād abhīke
imaṃ naro marutaḥ saścatānu divodāsaṃ na pitaraṃ sudāsaḥ
aviṣṭanā paijavanasya ketaṃ dūṇāśaṃ kṣatram ajaraṃ duvoyu
yas tigmaśṛṅgo vṛṣabho na bhīma ekaḥ kṛṣṭīś cyāvayati pra viśvāḥ
yaḥ śaśvato adāśuṣo gayasya prayantāsi suṣvitarāya vedaḥ
tvaṃ ha tyad indra kutsam āvaḥ śuśrūṣamāṇas tanvā samarye
dāsaṃ yac chuṣṇaṃ kuyavaṃ ny asmā arandhaya ārjuneyāya śikṣan
tvaṃ dhṛṣṇo dhṛṣatā vītahavyam prāvo viśvābhir ūtibhiḥ sudāsam
pra paurukutsiṃ trasadasyum āvaḥ kṣetrasātā vṛtrahatyeṣu pūrum
tvaṃ nṛbhir nṛmaṇo devavītau bhūrīṇi vṛtrā haryaśva haṃsi
tvaṃ ni dasyuṃ cumuriṃ dhuniṃ cāsvāpayo dabhītaye suhantu
tava cyautnāni vajrahasta tāni nava yat puro navatiṃ ca sadyaḥ
niveśane śatatamāviveṣīr ahañ ca vṛtraṃ namucim utāhan
sanā tā ta indra bhojanāni rātahavyāya dāśuṣe sudāse
vṛṣṇe te harī vṛṣaṇā yunajmi vyantu brahmāṇi puruśāka vājam
mā te asyāṃ sahasāvan pariṣṭāv aghāya bhūma harivaḥ parādai
trāyasva no 'vṛkebhir varūthais tava priyāsaḥ sūriṣu syāma
priyāsa it te maghavann abhiṣṭau naro madema śaraṇe sakhāyaḥ
ni turvaśaṃ ni yādvaṃ śiśīhy atithigvāya śaṃsyaṃ kariṣyan
sadyaś cin nu te maghavann abhiṣṭau naraḥ śaṃsanty ukthaśāsa ukthā
ye te havebhir vi paṇīṃr adāśann asmān vṛṇīṣva yujyāya tasmai
ete stomā narāṃ nṛtama tubhyam asmadryañco dadato maghāni
teṣām indra vṛtrahatye śivo bhūḥ sakhā ca śūro 'vitā ca nṛṇām
nū indra śūra stavamāna ūtī brahmajūtas tanvā vāvṛdhasva
upa no vājān mimīhy upa stīn yūyam pāta svastibhiḥ sadā naḥ
ugro jajñe vīryāya svadhāvāñ cakrir apo naryo yat kariṣyan
jagmir yuvā nṛṣadanam avobhis trātā na indra enaso mahaś cit
hantā vṛtram indraḥ śūśuvānaḥ prāvīn nu vīro jaritāram ūtī
kartā sudāse aha vā u lokaṃ dātā vasu muhur ā dāśuṣe bhūt
yudhmo anarvā khajakṛt samadvā śūraḥ satrāṣāḍ januṣem aṣāḷhaḥ
vy āsa indraḥ pṛtanāḥ svojā adhā viśvaṃ śatrūyantaṃ jaghāna
ubhe cid indra rodasī mahitvā paprātha taviṣībhis tuviṣmaḥ
ni vajram indro harivān mimikṣan sam andhasā madeṣu vā uvoca
vṛṣā jajāna vṛṣaṇaṃ raṇāya tam u cin nārī naryaṃ sasūva
pra yaḥ senānīr adha nṛbhyo astīnaḥ satvā gaveṣaṇaḥ sa dhṛṣṇuḥ
nū cit sa bhreṣate jano na reṣan mano yo asya ghoram āvivāsāt
yajñair ya indre dadhate duvāṃsi kṣayat sa rāya ṛtapā ṛtejāḥ
yad indra pūrvo aparāya śikṣann ayaj jyāyān kanīyaso deṣṇam
amṛta it pary āsīta dūram ā citra citryam bharā rayiṃ naḥ
yas ta indra priyo jano dadāśad asan nireke adrivaḥ sakhā te
vayaṃ te asyāṃ sumatau caniṣṭhāḥ syāma varūthe aghnato nṛpītau
eṣa stomo acikradad vṛṣā ta uta stāmur maghavann akrapiṣṭa
rāyas kāmo jaritāraṃ ta āgan tvam aṅga śakra vasva ā śako naḥ
sa na indra tvayatāyā iṣe dhās tmanā ca ye maghavāno junanti
vasvī ṣu te jaritre astu śaktir yūyam pāta svastibhiḥ sadā naḥ
asāvi devaṃ goṛjīkam andho ny asminn indro januṣem uvoca
bodhāmasi tvā haryaśva yajñair bodhā na stomam andhaso madeṣu
pra yanti yajñaṃ vipayanti barhiḥ somamādo vidathe dudhravācaḥ
ny u bhriyante yaśaso gṛbhād ā dūraupabdo vṛṣaṇo nṛṣācaḥ
tvam indra sravitavā apas kaḥ pariṣṭhitā ahinā śūra pūrvīḥ
tvad vāvakre rathyo na dhenā rejante viśvā kṛtrimāṇi bhīṣā
bhīmo viveṣāyudhebhir eṣām apāṃsi viśvā naryāṇi vidvān
indraḥ puro jarhṛṣāṇo vi dūdhod vi vajrahasto mahinā jaghāna
na yātava indra jūjuvur no na vandanā śaviṣṭha vedyābhiḥ
sa śardhad aryo viṣuṇasya jantor mā śiśnadevā api gur ṛtaṃ naḥ
abhi kratvendra bhūr adha jman na te vivyaṅ mahimānaṃ rajāṃsi
svenā hi vṛtraṃ śavasā jaghantha na śatrur antaṃ vividad yudhā te
devāś cit te asuryāya pūrve 'nu kṣatrāya mamire sahāṃsi
indro maghāni dayate viṣahyendraṃ vājasya johuvanta sātau
kīriś cid dhi tvām avase juhāveśānam indra saubhagasya bhūreḥ
avo babhūtha śatamūte asme abhikṣattus tvāvato varūtā
sakhāyas ta indra viśvaha syāma namovṛdhāso mahinā tarutra
vanvantu smā te 'vasā samīke 'bhītim aryo vanuṣāṃ śavāṃsi
sa na indra tvayatāyā iṣe dhās tmanā ca ye maghavāno junanti
vasvī ṣu te jaritre astu śaktir yūyam pāta svastibhiḥ sadā naḥ
pibā somam indra mandatu tvā yaṃ te suṣāva haryaśvādriḥ
sotur bāhubhyāṃ suyato nārvā
yas te mado yujyaś cārur asti yena vṛtrāṇi haryaśva haṃsi
sa tvām indra prabhūvaso mamattu
bodhā su me maghavan vācam emāṃ yāṃ te vasiṣṭho arcati praśastim
imā brahma sadhamāde juṣasva
śrudhī havaṃ vipipānasyādrer bodhā viprasyārcato manīṣām
kṛṣvā duvāṃsy antamā sacemā
na te giro api mṛṣye turasya na suṣṭutim asuryasya vidvān
sadā te nāma svayaśo vivakmi
bhūri hi te savanā mānuṣeṣu bhūri manīṣī havate tvām it
māre asman maghavañ jyok kaḥ
tubhyed imā savanā śūra viśvā tubhyam brahmāṇi vardhanā kṛṇomi
tvaṃ nṛbhir havyo viśvadhāsi
nū cin nu te manyamānasya dasmod aśnuvanti mahimānam ugra
na vīryam indra te na rādhaḥ
ye ca pūrva ṛṣayo ye ca nūtnā indra brahmāṇi janayanta viprāḥ
asme te santu sakhyā śivāni yūyam pāta svastibhiḥ sadā naḥ
ud u brahmāṇy airata śravasyendraṃ samarye mahayā vasiṣṭha
ā yo viśvāni śavasā tatānopaśrotā ma īvato vacāṃsi
ayāmi ghoṣa indra devajāmir irajyanta yac churudho vivāci
nahi svam āyuś cikite janeṣu tānīd aṃhāṃsy ati parṣy asmān
yuje rathaṃ gaveṣaṇaṃ haribhyām upa brahmāṇi jujuṣāṇam asthuḥ
vi bādhiṣṭa sya rodasī mahitvendro vṛtrāṇy apratī jaghanvān
āpaś cit pipyu staryo na gāvo nakṣann ṛtaṃ jaritāras ta indra
yāhi vāyur na niyuto no acchā tvaṃ hi dhībhir dayase vi vājān
te tvā madā indra mādayantu śuṣmiṇaṃ tuvirādhasaṃ jaritre
eko devatrā dayase hi martān asmiñ chūra savane mādayasva
eved indraṃ vṛṣaṇaṃ vajrabāhuṃ vasiṣṭhāso abhy arcanty arkaiḥ
sa na stuto vīravad dhātu gomad yūyam pāta svastibhiḥ sadā naḥ
yoniṣ ṭa indra sadane akāri tam ā nṛbhiḥ puruhūta pra yāhi
aso yathā no 'vitā vṛdhe ca dado vasūni mamadaś ca somaiḥ
gṛbhītaṃ te mana indra dvibarhāḥ sutaḥ somaḥ pariṣiktā madhūni
visṛṣṭadhenā bharate suvṛktir iyam indraṃ johuvatī manīṣā
ā no diva ā pṛthivyā ṛjīṣinn idam barhiḥ somapeyāya yāhi
vahantu tvā harayo madryañcam āṅgūṣam acchā tavasam madāya
ā no viśvābhir ūtibhiḥ sajoṣā brahma juṣāṇo haryaśva yāhi
varīvṛjat sthavirebhiḥ suśiprāsme dadhad vṛṣaṇaṃ śuṣmam indra
eṣa stomo maha ugrāya vāhe dhurīvātyo na vājayann adhāyi
indra tvāyam arka īṭṭe vasūnāṃ divīva dyām adhi naḥ śromataṃ dhāḥ
evā na indra vāryasya pūrdhi pra te mahīṃ sumatiṃ vevidāma
iṣam pinva maghavadbhyaḥ suvīrāṃ yūyam pāta svastibhiḥ sadā naḥ
ā te maha indroty ugra samanyavo yat samaranta senāḥ
patāti didyun naryasya bāhvor mā te mano viṣvadryag vi cārīt
ni durga indra śnathihy amitrāṃ abhi ye no martāso amanti
āre taṃ śaṃsaṃ kṛṇuhi ninitsor ā no bhara sambharaṇaṃ vasūnām
śataṃ te śiprinn ūtayaḥ sudāse sahasraṃ śaṃsā uta rātir astu
jahi vadhar vanuṣo martyasyāsme dyumnam adhi ratnaṃ ca dhehi
tvāvato hīndra kratve asmi tvāvato 'vituḥ śūra rātau
viśved ahāni taviṣīva ugraṃ okaḥ kṛṇuṣva harivo na mardhīḥ
kutsā ete haryaśvāya śūṣam indre saho devajūtam iyānāḥ
satrā kṛdhi suhanā śūra vṛtrā vayaṃ tarutrāḥ sanuyāma vājam
evā na indra vāryasya pūrdhi pra te mahīṃ sumatiṃ vevidāma
iṣam pinva maghavadbhyaḥ suvīrāṃ yūyam pāta svastibhiḥ sadā naḥ
na soma indram asuto mamāda nābrahmāṇo maghavānaṃ sutāsaḥ
tasmā ukthaṃ janaye yaj jujoṣan nṛvan navīyaḥ śṛṇavad yathā naḥ
uktha-ukthe soma indram mamāda nīthe-nīthe maghavānaṃ sutāsaḥ
yad īṃ sabādhaḥ pitaraṃ na putrāḥ samānadakṣā avase havante
cakāra tā kṛṇavan nūnam anyā yāni bruvanti vedhasaḥ suteṣu
janīr iva patir ekaḥ samāno ni māmṛje pura indraḥ su sarvāḥ
evā tam āhur uta śṛṇva indra eko vibhaktā taraṇir maghānām
mithastura ūtayo yasya pūrvīr asme bhadrāṇi saścata priyāṇi
evā vasiṣṭha indram ūtaye nṝn kṛṣṭīnāṃ vṛṣabhaṃ sute gṛṇāti
sahasriṇa upa no māhi vājān yūyam pāta svastibhiḥ sadā naḥ
indraṃ naro nemadhitā havante yat pāryā yunajate dhiyas tāḥ
śūro nṛṣātā śavasaś cakāna ā gomati vraje bhajā tvaṃ naḥ
ya indra śuṣmo maghavan te asti śikṣā sakhibhyaḥ puruhūta nṛbhyaḥ
tvaṃ hi dṛḷhā maghavan vicetā apā vṛdhi parivṛtaṃ na rādhaḥ
indro rājā jagataś carṣaṇīnām adhi kṣami viṣurūpaṃ yad asti
tato dadāti dāśuṣe vasūni codad rādha upastutaś cid arvāk
nū cin na indro maghavā sahūtī dāno vājaṃ ni yamate na ūtī
anūnā yasya dakṣiṇā pīpāya vāmaṃ nṛbhyo abhivītā sakhibhyaḥ
nū indra rāye varivas kṛdhī na ā te mano vavṛtyāma maghāya
gomad aśvāvad rathavad vyanto yūyam pāta svastibhiḥ sadā naḥ
brahmā ṇa indropa yāhi vidvān arvāñcas te harayaḥ santu yuktāḥ
viśve cid dhi tvā vihavanta martā asmākam ic chṛṇuhi viśvaminva
havaṃ ta indra mahimā vy ānaḍ brahma yat pāsi śavasinn ṛṣīṇām
ā yad vajraṃ dadhiṣe hasta ugra ghoraḥ san kratvā janiṣṭhā aṣāḷhaḥ
tava praṇītīndra johuvānān saṃ yan nṝn na rodasī ninetha
mahe kṣatrāya śavase hi jajñe 'tūtujiṃ cit tūtujir aśiśnat
ebhir na indrāhabhir daśasya durmitrāso hi kṣitayaḥ pavante
prati yac caṣṭe anṛtam anenā ava dvitā varuṇo māyī naḥ sāt
vocemed indram maghavānam enam maho rāyo rādhaso yad dadan naḥ
yo arcato brahmakṛtim aviṣṭho yūyam pāta svastibhiḥ sadā naḥ
ayaṃ soma indra tubhyaṃ sunva ā tu pra yāhi harivas tadokāḥ
pibā tv asya suṣutasya cāror dado maghāni maghavann iyānaḥ
brahman vīra brahmakṛtiṃ juṣāṇo 'rvācīno haribhir yāhi tūyam
asminn ū ṣu savane mādayasvopa brahmāṇi śṛṇava imā naḥ
kā te asty araṅkṛtiḥ sūktaiḥ kadā nūnaṃ te maghavan dāśema
viśvā matīr ā tatane tvāyādhā ma indra śṛṇavo havemā
uto ghā te puruṣyā id āsan yeṣām pūrveṣām aśṛṇor ṛṣīṇām
adhāhaṃ tvā maghavañ johavīmi tvaṃ na indrāsi pramatiḥ piteva
vocemed indram maghavānam enam maho rāyo rādhaso yad dadan naḥ
yo arcato brahmakṛtim aviṣṭho yūyam pāta svastibhiḥ sadā naḥ
ā no deva śavasā yāhi śuṣmin bhavā vṛdha indra rāyo asya
mahe nṛmṇāya nṛpate suvajra mahi kṣatrāya pauṃsyāya śūra
havanta u tvā havyaṃ vivāci tanūṣu śūrāḥ sūryasya sātau
tvaṃ viśveṣu senyo janeṣu tvaṃ vṛtrāṇi randhayā suhantu
ahā yad indra sudinā vyucchān dadho yat ketum upamaṃ samatsu
ny agniḥ sīdad asuro na hotā huvāno atra subhagāya devān
vayaṃ te ta indra ye ca deva stavanta śūra dadato maghāni
yacchā sūribhya upamaṃ varūthaṃ svābhuvo jaraṇām aśnavanta
vocemed indram maghavānam enam maho rāyo rādhaso yad dadan naḥ
yo arcato brahmakṛtim aviṣṭho yūyam pāta svastibhiḥ sadā naḥ
pra va indrāya mādanaṃ haryaśvāya gāyata
sakhāyaḥ somapāvne
śaṃsed ukthaṃ sudānava uta dyukṣaṃ yathā naraḥ
cakṛmā satyarādhase
tvaṃ na indra vājayus tvaṃ gavyuḥ śatakrato
tvaṃ hiraṇyayur vaso
vayam indra tvāyavo 'bhi pra ṇonumo vṛṣan
viddhī tv asya no vaso
mā no nide ca vaktave 'ryo randhīr arāvṇe
tve api kratur mama
tvaṃ varmāsi saprathaḥ puroyodhaś ca vṛtrahan
tvayā prati bruve yujā
mahāṃ utāsi yasya te 'nu svadhāvarī sahaḥ
mamnāte indra rodasī
taṃ tvā marutvatī pari bhuvad vāṇī sayāvarī
nakṣamāṇā saha dyubhiḥ
ūrdhvāsas tvānv indavo bhuvan dasmam upa dyavi
saṃ te namanta kṛṣṭayaḥ
pra vo mahe mahivṛdhe bharadhvam pracetase pra sumatiṃ kṛṇudhvam
viśaḥ pūrvīḥ pra carā carṣaṇiprāḥ
uruvyacase mahine suvṛktim indrāya brahma janayanta viprāḥ
tasya vratāni na minanti dhīrāḥ
indraṃ vāṇīr anuttamanyum eva satrā rājānaṃ dadhire sahadhyai
haryaśvāya barhayā sam āpīn
mo ṣu tvā vāghataś canāre asman ni rīraman
ārāttāc cit sadhamādaṃ na ā gahīha vā sann upa śrudhi
ime hi te brahmakṛtaḥ sute sacā madhau na makṣa āsate
indre kāmaṃ jaritāro vasūyavo rathe na pādam ā dadhuḥ
rāyaskāmo vajrahastaṃ sudakṣiṇam putro na pitaraṃ huve
ima indrāya sunvire somāso dadhyāśiraḥ
tāṃ ā madāya vajrahasta pītaye haribhyāṃ yāhy oka ā
śravac chrutkarṇa īyate vasūnāṃ nū cin no mardhiṣad giraḥ
sadyaś cid yaḥ sahasrāṇi śatā dadan nakir ditsantam ā minat
sa vīro apratiṣkuta indreṇa śūśuve nṛbhiḥ
yas te gabhīrā savanāni vṛtrahan sunoty ā ca dhāvati
bhavā varūtham maghavan maghonāṃ yat samajāsi śardhataḥ
vi tvāhatasya vedanam bhajemahy ā dūṇāśo bharā gayam
sunotā somapāvne somam indrāya vajriṇe
pacatā paktīr avase kṛṇudhvam it pṛṇann it pṛṇate mayaḥ
mā sredhata somino dakṣatā mahe kṛṇudhvaṃ rāya ātuje
taraṇir ij jayati kṣeti puṣyati na devāsaḥ kavatnave
nakiḥ sudāso ratham pary āsa na rīramat
indro yasyāvitā yasya maruto gamat sa gomati vraje
gamad vājaṃ vājayann indra martyo yasya tvam avitā bhuvaḥ
asmākam bodhy avitā rathānām asmākaṃ śūra nṛṇām
ud in nv asya ricyate 'ṃśo dhanaṃ na jigyuṣaḥ
ya indro harivān na dabhanti taṃ ripo dakṣaṃ dadhāti somini
mantram akharvaṃ sudhitaṃ supeśasaṃ dadhāta yajñiyeṣv ā
pūrvīś cana prasitayas taranti taṃ ya indre karmaṇā bhuvat
kas tam indra tvāvasum ā martyo dadharṣati
śraddhā it te maghavan pārye divi vājī vājaṃ siṣāsati
maghonaḥ sma vṛtrahatyeṣu codaya ye dadati priyā vasu
tava praṇītī haryaśva sūribhir viśvā tarema duritā
taved indrāvamaṃ vasu tvam puṣyasi madhyamam
satrā viśvasya paramasya rājasi nakiṣ ṭvā goṣu vṛṇvate
tvaṃ viśvasya dhanadā asi śruto ya īm bhavanty ājayaḥ
tavāyaṃ viśvaḥ puruhūta pārthivo 'vasyur nāma bhikṣate
yad indra yāvatas tvam etāvad aham īśīya
stotāram id didhiṣeya radāvaso na pāpatvāya rāsīya
śikṣeyam in mahayate dive-dive rāya ā kuhacidvide
nahi tvad anyan maghavan na āpyaṃ vasyo asti pitā cana
taraṇir it siṣāsati vājam purandhyā yujā
ā va indram puruhūtaṃ name girā nemiṃ taṣṭeva sudrvam
na duṣṭutī martyo vindate vasu na sredhantaṃ rayir naśat
suśaktir in maghavan tubhyam māvate deṣṇaṃ yat pārye divi
abhi tvā śūra nonumo 'dugdhā iva dhenavaḥ
īśānam asya jagataḥ svardṛśam īśānam indra tasthuṣaḥ
na tvāvāṃ anyo divyo na pārthivo na jāto na janiṣyate
aśvāyanto maghavann indra vājino gavyantas tvā havāmahe
abhī ṣatas tad ā bharendra jyāyaḥ kanīyasaḥ
purūvasur hi maghavan sanād asi bhare-bhare ca havyaḥ
parā ṇudasva maghavann amitrān suvedā no vasū kṛdhi
asmākam bodhy avitā mahādhane bhavā vṛdhaḥ sakhīnām
indra kratuṃ na ā bhara pitā putrebhyo yathā
śikṣā ṇo asmin puruhūta yāmani jīvā jyotir aśīmahi
mā no ajñātā vṛjanā durādhyo māśivāso ava kramuḥ
tvayā vayam pravataḥ śaśvatīr apo 'ti śūra tarāmasi
śvityañco mā dakṣiṇataskapardā dhiyañjinvāso abhi hi pramanduḥ
uttiṣṭhan voce pari barhiṣo nṝn na me dūrād avitave vasiṣṭhāḥ
dūrād indram anayann ā sutena tiro vaiśantam ati pāntam ugram
pāśadyumnasya vāyatasya somāt sutād indro 'vṛṇītā vasiṣṭhān
even nu kaṃ sindhum ebhis tatāreven nu kam bhedam ebhir jaghāna
even nu kaṃ dāśarājñe sudāsam prāvad indro brahmaṇā vo vasiṣṭhāḥ
juṣṭī naro brahmaṇā vaḥ pitṝṇām akṣam avyayaṃ na kilā riṣātha
yac chakvarīṣu bṛhatā raveṇendre śuṣmam adadhātā vasiṣṭhāḥ
ud dyām ivet tṛṣṇajo nāthitāso 'dīdhayur dāśarājñe vṛtāsaḥ
vasiṣṭhasya stuvata indro aśrod uruṃ tṛtsubhyo akṛṇod u lokam
daṇḍā ived goajanāsa āsan paricchinnā bharatā arbhakāsaḥ
abhavac ca puraetā vasiṣṭha ād it tṛtsūnāṃ viśo aprathanta
trayaḥ kṛṇvanti bhuvaneṣu retas tisraḥ prajā āryā jyotiragrāḥ
trayo gharmāsa uṣasaṃ sacante sarvāṃ it tāṃ anu vidur vasiṣṭhāḥ
sūryasyeva vakṣatho jyotir eṣāṃ samudrasyeva mahimā gabhīraḥ
vātasyeva prajavo nānyena stomo vasiṣṭhā anvetave vaḥ
ta in niṇyaṃ hṛdayasya praketaiḥ sahasravalśam abhi saṃ caranti
yamena tatam paridhiṃ vayanto 'psarasa upa sedur vasiṣṭhāḥ
vidyuto jyotiḥ pari saṃjihānam mitrāvaruṇā yad apaśyatāṃ tvā
tat te janmotaikaṃ vasiṣṭhāgastyo yat tvā viśa ājabhāra
utāsi maitrāvaruṇo vasiṣṭhorvaśyā brahman manaso 'dhi jātaḥ
drapsaṃ skannam brahmaṇā daivyena viśve devāḥ puṣkare tvādadanta
sa praketa ubhayasya pravidvān sahasradāna uta vā sadānaḥ
yamena tatam paridhiṃ vayiṣyann apsarasaḥ pari jajñe vasiṣṭhaḥ
satre ha jātāv iṣitā namobhiḥ kumbhe retaḥ siṣicatuḥ samānam
tato ha māna ud iyāya madhyāt tato jātam ṛṣim āhur vasiṣṭham
ukthabhṛtaṃ sāmabhṛtam bibharti grāvāṇam bibhrat pra vadāty agre
upainam ādhvaṃ sumanasyamānā ā vo gacchāti pratṛdo vasiṣṭhaḥ
pra śukraitu devī manīṣā asmat sutaṣṭo ratho na vājī
viduḥ pṛthivyā divo janitraṃ śṛṇvanty āpo adha kṣarantīḥ
āpaś cid asmai pinvanta pṛthvīr vṛtreṣu śūrā maṃsanta ugrāḥ
ā dhūrṣv asmai dadhātāśvān indro na vajrī hiraṇyabāhuḥ
abhi pra sthātāheva yajñaṃ yāteva patman tmanā hinota
tmanā samatsu hinota yajñaṃ dadhāta ketuṃ janāya vīram
ud asya śuṣmād bhānur nārta bibharti bhāram pṛthivī na bhūma
hvayāmi devāṃ ayātur agne sādhann ṛtena dhiyaṃ dadhāmi
abhi vo devīṃ dhiyaṃ dadhidhvam pra vo devatrā vācaṃ kṛṇudhvam
ā caṣṭa āsām pātho nadīnāṃ varuṇa ugraḥ sahasracakṣāḥ
rājā rāṣṭrānām peśo nadīnām anuttam asmai kṣatraṃ viśvāyu
aviṣṭo asmān viśvāsu vikṣv adyuṃ kṛṇota śaṃsaṃ ninitsoḥ
vy etu didyud dviṣām aśevā yuyota viṣvag rapas tanūnām
avīn no agnir havyān namobhiḥ preṣṭho asmā adhāyi stomaḥ
sajūr devebhir apāṃ napātaṃ sakhāyaṃ kṛdhvaṃ śivo no astu
abjām ukthair ahiṃ gṛṇīṣe budhne nadīnāṃ rajassu ṣīdan
mā no 'hir budhnyo riṣe dhān mā yajño asya sridhad ṛtāyoḥ
uta na eṣu nṛṣu śravo dhuḥ pra rāye yantu śardhanto aryaḥ
tapanti śatruṃ svar ṇa bhūmā mahāsenāso amebhir eṣām
ā yan naḥ patnīr gamanty acchā tvaṣṭā supāṇir dadhātu vīrān
prati na stomaṃ tvaṣṭā juṣeta syād asme aramatir vasūyuḥ
tā no rāsan rātiṣāco vasūny ā rodasī varuṇānī śṛṇotu
varūtrībhiḥ suśaraṇo no astu tvaṣṭā sudatro vi dadhātu rāyaḥ
tan no rāyaḥ parvatās tan na āpas tad rātiṣāca oṣadhīr uta dyauḥ
vanaspatibhiḥ pṛthivī sajoṣā ubhe rodasī pari pāsato naḥ
anu tad urvī rodasī jihātām anu dyukṣo varuṇa indrasakhā
anu viśve maruto ye sahāso rāyaḥ syāma dharuṇaṃ dhiyadhyai
tan na indro varuṇo mitro agnir āpa oṣadhīr vanino juṣanta
śarman syāma marutām upasthe yūyam pāta svastibhiḥ sadā naḥ
śaṃ na indrāgnī bhavatām avobhiḥ śaṃ na indrāvaruṇā rātahavyā
śam indrāsomā suvitāya śaṃ yoḥ śaṃ na indrāpūṣaṇā vājasātau
śaṃ no bhagaḥ śam u naḥ śaṃso astu śaṃ naḥ purandhiḥ śam u santu rāyaḥ
śaṃ naḥ satyasya suyamasya śaṃsaḥ śaṃ no aryamā purujāto astu
śaṃ no dhātā śam u dhartā no astu śaṃ na urūcī bhavatu svadhābhiḥ
śaṃ rodasī bṛhatī śaṃ no adriḥ śaṃ no devānāṃ suhavāni santu
śaṃ no agnir jyotiranīko astu śaṃ no mitrāvaruṇāv aśvinā śam
śaṃ naḥ sukṛtāṃ sukṛtāni santu śaṃ na iṣiro abhi vātu vātaḥ
śaṃ no dyāvāpṛthivī pūrvahūtau śam antarikṣaṃ dṛśaye no astu
śaṃ na oṣadhīr vanino bhavantu śaṃ no rajasas patir astu jiṣṇuḥ
śaṃ na indro vasubhir devo astu śam ādityebhir varuṇaḥ suśaṃsaḥ
śaṃ no rudro rudrebhir jalāṣaḥ śaṃ nas tvaṣṭā gnābhir iha śṛṇotu
śaṃ naḥ somo bhavatu brahma śaṃ naḥ śaṃ no grāvāṇaḥ śam u santu yajñāḥ
śaṃ naḥ svarūṇām mitayo bhavantu śaṃ naḥ prasvaḥ śam v astu vediḥ
śaṃ naḥ sūrya urucakṣā ud etu śaṃ naś catasraḥ pradiśo bhavantu
śaṃ naḥ parvatā dhruvayo bhavantu śaṃ naḥ sindhavaḥ śam u santv āpaḥ
śaṃ no aditir bhavatu vratebhiḥ śaṃ no bhavantu marutaḥ svarkāḥ
śaṃ no viṣṇuḥ śam u pūṣā no astu śaṃ no bhavitraṃ śam v astu vāyuḥ
śaṃ no devaḥ savitā trāyamāṇaḥ śaṃ no bhavantūṣaso vibhātīḥ
śaṃ naḥ parjanyo bhavatu prajābhyaḥ śaṃ naḥ kṣetrasya patir astu śambhuḥ
śaṃ no devā viśvadevā bhavantu śaṃ sarasvatī saha dhībhir astu
śam abhiṣācaḥ śam u rātiṣācaḥ śaṃ no divyāḥ pārthivāḥ śaṃ no apyāḥ
śaṃ naḥ satyasya patayo bhavantu śaṃ no arvantaḥ śam u santu gāvaḥ
śaṃ na ṛbhavaḥ sukṛtaḥ suhastāḥ śaṃ no bhavantu pitaro haveṣu
śaṃ no aja ekapād devo astu śaṃ no 'hir budhnyaḥ śaṃ samudraḥ
śaṃ no apāṃ napāt perur astu śaṃ naḥ pṛśnir bhavatu devagopā
ādityā rudrā vasavo juṣantedam brahma kriyamāṇaṃ navīyaḥ
śṛṇvantu no divyāḥ pārthivāso gojātā uta ye yajñiyāsaḥ
ye devānāṃ yajñiyā yajñiyānām manor yajatrā amṛtā ṛtajñāḥ
te no rāsantām urugāyam adya yūyam pāta svastibhiḥ sadā naḥ
pra brahmaitu sadanād ṛtasya vi raśmibhiḥ sasṛje sūryo gāḥ
vi sānunā pṛthivī sasra urvī pṛthu pratīkam adhy edhe agniḥ
imāṃ vām mitrāvaruṇā suvṛktim iṣaṃ na kṛṇve asurā navīyaḥ
ino vām anyaḥ padavīr adabdho janaṃ ca mitro yatati bruvāṇaḥ
ā vātasya dhrajato ranta ityā apīpayanta dhenavo na sūdāḥ
maho divaḥ sadane jāyamāno 'cikradad vṛṣabhaḥ sasminn ūdhan
girā ya etā yunajad dharī ta indra priyā surathā śūra dhāyū
pra yo manyuṃ ririkṣato mināty ā sukratum aryamaṇaṃ vavṛtyām
yajante asya sakhyaṃ vayaś ca namasvinaḥ sva ṛtasya dhāman
vi pṛkṣo bābadhe nṛbhi stavāna idaṃ namo rudrāya preṣṭham
ā yat sākaṃ yaśaso vāvaśānāḥ sarasvatī saptathī sindhumātā
yāḥ suṣvayanta sudughāḥ sudhārā abhi svena payasā pīpyānāḥ
uta tye no maruto mandasānā dhiyaṃ tokaṃ ca vājino 'vantu
mā naḥ pari khyad akṣarā caranty avīvṛdhan yujyaṃ te rayiṃ naḥ
pra vo mahīm aramatiṃ kṛṇudhvam pra pūṣaṇaṃ vidathyaṃ na vīram
bhagaṃ dhiyo 'vitāraṃ no asyāḥ sātau vājaṃ rātiṣācam purandhim
acchāyaṃ vo marutaḥ śloka etv acchā viṣṇuṃ niṣiktapām avobhiḥ
uta prajāyai gṛṇate vayo dhur yūyam pāta svastibhiḥ sadā naḥ
ā vo vāhiṣṭho vahatu stavadhyai ratho vājā ṛbhukṣaṇo amṛktaḥ
abhi tripṛṣṭhaiḥ savaneṣu somair made suśiprā mahabhiḥ pṛṇadhvam
yūyaṃ ha ratnam maghavatsu dhattha svardṛśa ṛbhukṣaṇo amṛktam
saṃ yajñeṣu svadhāvantaḥ pibadhvaṃ vi no rādhāṃsi matibhir dayadhvam
uvocitha hi maghavan deṣṇam maho arbhasya vasuno vibhāge
ubhā te pūrṇā vasunā gabhastī na sūnṛtā ni yamate vasavyā
tvam indra svayaśā ṛbhukṣā vājo na sādhur astam eṣy ṛkvā
vayaṃ nu te dāśvāṃsaḥ syāma brahma kṛṇvanto harivo vasiṣṭhāḥ
sanitāsi pravato dāśuṣe cid yābhir viveṣo haryaśva dhībhiḥ
vavanmā nu te yujyābhir ūtī kadā na indra rāya ā daśasyeḥ
vāsayasīva vedhasas tvaṃ naḥ kadā na indra vacaso bubodhaḥ
astaṃ tātyā dhiyā rayiṃ suvīram pṛkṣo no arvā ny uhīta vājī
abhi yaṃ devī nirṛtiś cid īśe nakṣanta indraṃ śaradaḥ supṛkṣaḥ
upa tribandhur jaradaṣṭim ety asvaveśaṃ yaṃ kṛṇavanta martāḥ
ā no rādhāṃsi savita stavadhyā ā rāyo yantu parvatasya rātau
sadā no divyaḥ pāyuḥ siṣaktu yūyam pāta svastibhiḥ sadā naḥ
ud u ṣya devaḥ savitā yayāma hiraṇyayīm amatiṃ yām aśiśret
nūnam bhago havyo mānuṣebhir vi yo ratnā purūvasur dadhāti
ud u tiṣṭha savitaḥ śrudhy asya hiraṇyapāṇe prabhṛtāv ṛtasya
vy urvīm pṛthvīm amatiṃ sṛjāna ā nṛbhyo martabhojanaṃ suvānaḥ
api ṣṭutaḥ savitā devo astu yam ā cid viśve vasavo gṛṇanti
sa na stomān namasyaś cano dhād viśvebhiḥ pātu pāyubhir ni sūrīn
abhi yaṃ devy aditir gṛṇāti savaṃ devasya savitur juṣāṇā
abhi samrājo varuṇo gṛṇanty abhi mitrāso aryamā sajoṣāḥ
abhi ye mitho vanuṣaḥ sapante rātiṃ divo rātiṣācaḥ pṛthivyāḥ
ahir budhnya uta naḥ śṛṇotu varūtry ekadhenubhir ni pātu
anu tan no jāspatir maṃsīṣṭa ratnaṃ devasya savitur iyānaḥ
bhagam ugro 'vase johavīti bhagam anugro adha yāti ratnam
śaṃ no bhavantu vājino haveṣu devatātā mitadravaḥ svarkāḥ
jambhayanto 'hiṃ vṛkaṃ rakṣāṃsi sanemy asmad yuyavann amīvāḥ
vāje-vāje 'vata vājino no dhaneṣu viprā amṛtā ṛtajñāḥ
asya madhvaḥ pibata mādayadhvaṃ tṛptā yāta pathibhir devayānaiḥ
ūrdhvo agniḥ sumatiṃ vasvo aśret pratīcī jūrṇir devatātim eti
bhejāte adrī rathyeva panthām ṛtaṃ hotā na iṣito yajāti
pra vāvṛje suprayā barhir eṣām ā viśpatīva bīriṭa iyāte
viśām aktor uṣasaḥ pūrvahūtau vāyuḥ pūṣā svastaye niyutvān
jmayā atra vasavo ranta devā urāv antarikṣe marjayanta śubhrāḥ
arvāk patha urujrayaḥ kṛṇudhvaṃ śrotā dūtasya jagmuṣo no asya
te hi yajñeṣu yajñiyāsa ūmāḥ sadhasthaṃ viśve abhi santi devāḥ
tāṃ adhvara uśato yakṣy agne śruṣṭī bhagaṃ nāsatyā purandhim
āgne giro diva ā pṛthivyā mitraṃ vaha varuṇam indram agnim
āryamaṇam aditiṃ viṣṇum eṣāṃ sarasvatī maruto mādayantām
rare havyam matibhir yajñiyānāṃ nakṣat kāmam martyānām asinvan
dhātā rayim avidasyaṃ sadāsāṃ sakṣīmahi yujyebhir nu devaiḥ
nū rodasī abhiṣṭute vasiṣṭhair ṛtāvāno varuṇo mitro agniḥ
yacchantu candrā upamaṃ no arkaṃ yūyam pāta svastibhiḥ sadā naḥ
o śruṣṭir vidathyā sam etu prati stomaṃ dadhīmahi turāṇām
yad adya devaḥ savitā suvāti syāmāsya ratnino vibhāge
mitras tan no varuṇo rodasī ca dyubhaktam indro aryamā dadātu
dideṣṭu devy aditī rekṇo vāyuś ca yan niyuvaite bhagaś ca
sed ugro astu marutaḥ sa śuṣmī yam martyam pṛṣadaśvā avātha
utem agniḥ sarasvatī junanti na tasya rāyaḥ paryetāsti
ayaṃ hi netā varuṇa ṛtasya mitro rājāno aryamāpo dhuḥ
suhavā devy aditir anarvā te no aṃho ati parṣann ariṣṭān
asya devasya mīḷhuṣo vayā viṣṇor eṣasya prabhṛthe havirbhiḥ
vide hi rudro rudriyam mahitvaṃ yāsiṣṭaṃ vartir aśvināv irāvat
mātra pūṣann āghṛṇa irasyo varūtrī yad rātiṣācaś ca rāsan
mayobhuvo no arvanto ni pāntu vṛṣṭim parijmā vāto dadātu
nū rodasī abhiṣṭute vasiṣṭhair ṛtāvāno varuṇo mitro agniḥ
yacchantu candrā upamaṃ no arkaṃ yūyam pāta svastibhiḥ sadā naḥ
prātar agnim prātar indraṃ havāmahe prātar mitrāvaruṇā prātar aśvinā
prātar bhagam pūṣaṇam brahmaṇas patim prātaḥ somam uta rudraṃ huvema
prātarjitam bhagam ugraṃ huvema vayam putram aditer yo vidhartā
ādhraś cid yam manyamānas turaś cid rājā cid yam bhagam bhakṣīty āha
bhaga praṇetar bhaga satyarādho bhagemāṃ dhiyam ud avā dadan naḥ
bhaga pra ṇo janaya gobhir aśvair bhaga pra nṛbhir nṛvantaḥ syāma
utedānīm bhagavantaḥ syāmota prapitva uta madhye ahnām
utoditā maghavan sūryasya vayaṃ devānāṃ sumatau syāma
bhaga eva bhagavāṃ astu devās tena vayam bhagavantaḥ syāma
taṃ tvā bhaga sarva ij johavīti sa no bhaga puraetā bhaveha
sam adhvarāyoṣaso namanta dadhikrāveva śucaye padāya
arvācīnaṃ vasuvidam bhagaṃ no ratham ivāśvā vājina ā vahantu
aśvāvatīr gomatīr na uṣāso vīravatīḥ sadam ucchantu bhadrāḥ
ghṛtaṃ duhānā viśvataḥ prapītā yūyam pāta svastibhiḥ sadā naḥ
pra brahmāṇo aṅgiraso nakṣanta pra krandanur nabhanyasya vetu
pra dhenava udapruto navanta yujyātām adrī adhvarasya peśaḥ
sugas te agne sanavitto adhvā yukṣvā sute harito rohitaś ca
ye vā sadmann aruṣā vīravāho huve devānāṃ janimāni sattaḥ
sam u vo yajñam mahayan namobhiḥ pra hotā mandro ririca upāke
yajasva su purvaṇīka devān ā yajñiyām aramatiṃ vavṛtyāḥ
yadā vīrasya revato duroṇe syonaśīr atithir āciketat
suprīto agniḥ sudhito dama ā sa viśe dāti vāryam iyatyai
imaṃ no agne adhvaraṃ juṣasva marutsv indre yaśasaṃ kṛdhī naḥ
ā naktā barhiḥ sadatām uṣāsośantā mitrāvaruṇā yajeha
evāgniṃ sahasyaṃ vasiṣṭho rāyaskāmo viśvapsnyasya staut
iṣaṃ rayim paprathad vājam asme yūyam pāta svastibhiḥ sadā naḥ
pra vo yajñeṣu devayanto arcan dyāvā namobhiḥ pṛthivī iṣadhyai
yeṣām brahmāṇy asamāni viprā viṣvag viyanti vanino na śākhāḥ
pra yajña etu hetvo na saptir ud yacchadhvaṃ samanaso ghṛtācīḥ
stṛṇīta barhir adhvarāya sādhūrdhvā śocīṃṣi devayūny asthuḥ
ā putrāso na mātaraṃ vibhṛtrāḥ sānau devāso barhiṣaḥ sadantu
ā viśvācī vidathyām anaktv agne mā no devatātā mṛdhas kaḥ
te sīṣapanta joṣam ā yajatrā ṛtasya dhārāḥ sudughā duhānāḥ
jyeṣṭhaṃ vo adya maha ā vasūnām ā gantana samanaso yati ṣṭha
evā no agne vikṣv ā daśasya tvayā vayaṃ sahasāvann āskrāḥ
rāyā yujā sadhamādo ariṣṭā yūyam pāta svastibhiḥ sadā naḥ
dadhikrāṃ vaḥ prathamam aśvinoṣasam agniṃ samiddham bhagam ūtaye huve
indraṃ viṣṇum pūṣaṇam brahmaṇas patim ādityān dyāvāpṛthivī apaḥ svaḥ
dadhikrām u namasā bodhayanta udīrāṇā yajñam upaprayantaḥ
iḷāṃ devīm barhiṣi sādayanto 'śvinā viprā suhavā huvema
dadhikrāvāṇam bubudhāno agnim upa bruva uṣasaṃ sūryaṃ gām
bradhnam māṃścator varuṇasya babhruṃ te viśvāsmad duritā yāvayantu
dadhikrāvā prathamo vājy arvāgre rathānām bhavati prajānan
saṃvidāna uṣasā sūryeṇādityebhir vasubhir aṅgirobhiḥ
ā no dadhikrāḥ pathyām anaktv ṛtasya panthām anvetavā u
śṛṇotu no daivyaṃ śardho agniḥ śṛṇvantu viśve mahiṣā amūrāḥ
ā devo yātu savitā suratno 'ntarikṣaprā vahamāno aśvaiḥ
haste dadhāno naryā purūṇi niveśayañ ca prasuvañ ca bhūma
ud asya bāhū śithirā bṛhantā hiraṇyayā divo antāṃ anaṣṭām
nūnaṃ so asya mahimā paniṣṭa sūraś cid asmā anu dād apasyām
sa ghā no devaḥ savitā sahāvā sāviṣad vasupatir vasūni
viśrayamāṇo amatim urūcīm martabhojanam adha rāsate naḥ
imā giraḥ savitāraṃ sujihvam pūrṇagabhastim īḷate supāṇim
citraṃ vayo bṛhad asme dadhātu yūyam pāta svastibhiḥ sadā naḥ
imā rudrāya sthiradhanvane giraḥ kṣipreṣave devāya svadhāvne
aṣāḷhāya sahamānāya vedhase tigmāyudhāya bharatā śṛṇotu naḥ
sa hi kṣayeṇa kṣamyasya janmanaḥ sāmrājyena divyasya cetati
avann avantīr upa no duraś carānamīvo rudra jāsu no bhava
yā te didyud avasṛṣṭā divas pari kṣmayā carati pari sā vṛṇaktu naḥ
sahasraṃ te svapivāta bheṣajā mā nas tokeṣu tanayeṣu rīriṣaḥ
mā no vadhī rudra mā parā dā mā te bhūma prasitau hīḷitasya
ā no bhaja barhiṣi jīvaśaṃse yūyam pāta svastibhiḥ sadā naḥ
āpo yaṃ vaḥ prathamaṃ devayanta indrapānam ūrmim akṛṇvateḷaḥ
taṃ vo vayaṃ śucim aripram adya ghṛtapruṣam madhumantaṃ vanema
tam ūrmim āpo madhumattamaṃ vo 'pāṃ napād avatv āśuhemā
yasminn indro vasubhir mādayāte tam aśyāma devayanto vo adya
śatapavitrāḥ svadhayā madantīr devīr devānām api yanti pāthaḥ
tā indrasya na minanti vratāni sindhubhyo havyaṃ ghṛtavaj juhota
yāḥ sūryo raśmibhir ātatāna yābhya indro aradad gātum ūrmim
te sindhavo varivo dhātanā no yūyam pāta svastibhiḥ sadā naḥ
ṛbhukṣaṇo vājā mādayadhvam asme naro maghavānaḥ sutasya
ā vo 'rvācaḥ kratavo na yātāṃ vibhvo rathaṃ naryaṃ vartayantu
ṛbhur ṛbhubhir abhi vaḥ syāma vibhvo vibhubhiḥ śavasā śavāṃsi
vājo asmāṃ avatu vājasātāv indreṇa yujā taruṣema vṛtram
te cid dhi pūrvīr abhi santi śāsā viśvāṃ arya uparatāti vanvan
indro vibhvāṃ ṛbhukṣā vājo aryaḥ śatror mithatyā kṛṇavan vi nṛmṇam
nū devāso varivaḥ kartanā no bhūta no viśve 'vase sajoṣāḥ
sam asme iṣaṃ vasavo dadīran yūyam pāta svastibhiḥ sadā naḥ
samudrajyeṣṭhāḥ salilasya madhyāt punānā yanty aniviśamānāḥ
indro yā vajrī vṛṣabho rarāda tā āpo devīr iha mām avantu
yā āpo divyā uta vā sravanti khanitrimā uta vā yāḥ svayañjāḥ
samudrārthā yāḥ śucayaḥ pāvakās tā āpo devīr iha mām avantu
yāsāṃ rājā varuṇo yāti madhye satyānṛte avapaśyañ janānām
madhuścutaḥ śucayo yāḥ pāvakās tā āpo devīr iha mām avantu
yāsu rājā varuṇo yāsu somo viśve devā yāsūrjam madanti
vaiśvānaro yāsv agniḥ praviṣṭas tā āpo devīr iha mām avantu
ā mām mitrāvaruṇeha rakṣataṃ kulāyayad viśvayan mā na ā gan
ajakāvaṃ durdṛśīkaṃ tiro dadhe mā mām padyena rapasā vidat tsaruḥ
yad vijāman paruṣi vandanam bhuvad aṣṭhīvantau pari kulphau ca dehat
agniṣ ṭac chocann apa bādhatām ito mā mām padyena rapasā vidat tsaruḥ
yac chalmalau bhavati yan nadīṣu yad oṣadhībhyaḥ pari jāyate viṣam
viśve devā nir itas tat suvantu mā mām padyena rapasā vidat tsaruḥ
yāḥ pravato nivata udvata udanvatīr anudakāś ca yāḥ
tā asmabhyam payasā pinvamānāḥ śivā devīr aśipadā bhavantu sarvā nadyo aśimidā bhavantu
ādityānām avasā nūtanena sakṣīmahi śarmaṇā śantamena
anāgāstve adititve turāsa imaṃ yajñaṃ dadhatu śroṣamāṇāḥ
ādityāso aditir mādayantām mitro aryamā varuṇo rajiṣṭhāḥ
asmākaṃ santu bhuvanasya gopāḥ pibantu somam avase no adya
ādityā viśve marutaś ca viśve devāś ca viśva ṛbhavaś ca viśve
indro agnir aśvinā tuṣṭuvānā yūyam pāta svastibhiḥ sadā naḥ
ādityāso aditayaḥ syāma pūr devatrā vasavo martyatrā
sanema mitrāvaruṇā sananto bhavema dyāvāpṛthivī bhavantaḥ
mitras tan no varuṇo māmahanta śarma tokāya tanayāya gopāḥ
mā vo bhujemānyajātam eno mā tat karma vasavo yac cayadhve
turaṇyavo 'ṅgiraso nakṣanta ratnaṃ devasya savitur iyānāḥ
pitā ca tan no mahān yajatro viśve devāḥ samanaso juṣanta
pra dyāvā yajñaiḥ pṛthivī namobhiḥ sabādha īḷe bṛhatī yajatre
te cid dhi pūrve kavayo gṛṇantaḥ puro mahī dadhire devaputre
pra pūrvaje pitarā navyasībhir gīrbhiḥ kṛṇudhvaṃ sadane ṛtasya
ā no dyāvāpṛthivī daivyena janena yātam mahi vāṃ varūtham
uto hi vāṃ ratnadheyāni santi purūṇi dyāvāpṛthivī sudāse
asme dhattaṃ yad asad askṛdhoyu yūyam pāta svastibhiḥ sadā naḥ
vāstoṣ pate prati jānīhy asmān svāveśo anamīvo bhavā naḥ
yat tvemahe prati tan no juṣasva śaṃ no bhava dvipade śaṃ catuṣpade
vāstoṣ pate prataraṇo na edhi gayasphāno gobhir aśvebhir indo
ajarāsas te sakhye syāma piteva putrān prati no juṣasva
vāstoṣ pate śagmayā saṃsadā te sakṣīmahi raṇvayā gātumatyā
pāhi kṣema uta yoge varaṃ no yūyam pāta svastibhiḥ sadā naḥ
amīvahā vāstoṣ pate viśvā rūpāṇy āviśan
sakhā suśeva edhi naḥ
yad arjuna sārameya dataḥ piśaṅga yacchase
vīva bhrājanta ṛṣṭaya upa srakveṣu bapsato ni ṣu svapa
stenaṃ rāya sārameya taskaraṃ vā punaḥsara
stotṝn indrasya rāyasi kim asmān ducchunāyase ni ṣu svapa
tvaṃ sūkarasya dardṛhi tava dardartu sūkaraḥ
stotṝn indrasya rāyasi kim asmān ducchunāyase ni ṣu svapa
sastu mātā sastu pitā sastu śvā sastu viśpatiḥ
sasantu sarve jñātayaḥ sastv ayam abhito janaḥ
ya āste yaś ca carati yaś ca paśyati no janaḥ
teṣāṃ saṃ hanmo akṣāṇi yathedaṃ harmyaṃ tathā
sahasraśṛṅgo vṛṣabho yaḥ samudrād udācarat
tenā sahasyenā vayaṃ ni janān svāpayāmasi
proṣṭheśayā vahyeśayā nārīr yās talpaśīvarīḥ
striyo yāḥ puṇyagandhās tāḥ sarvāḥ svāpayāmasi
ka īṃ vyaktā naraḥ sanīḷā rudrasya maryā adha svaśvāḥ
nakir hy eṣāṃ janūṃṣi veda te aṅga vidre mitho janitram
abhi svapūbhir mitho vapanta vātasvanasaḥ śyenā aspṛdhran
etāni dhīro niṇyā ciketa pṛśnir yad ūdho mahī jabhāra
sā viṭ suvīrā marudbhir astu sanāt sahantī puṣyantī nṛmṇam
yāmaṃ yeṣṭhāḥ śubhā śobhiṣṭhāḥ śriyā sammiślā ojobhir ugrāḥ
ugraṃ va oja sthirā śavāṃsy adhā marudbhir gaṇas tuviṣmān
śubhro vaḥ śuṣmaḥ krudhmī manāṃsi dhunir munir iva śardhasya dhṛṣṇoḥ
sanemy asmad yuyota didyum mā vo durmatir iha praṇaṅ naḥ
priyā vo nāma huve turāṇām ā yat tṛpan maruto vāvaśānāḥ
svāyudhāsa iṣmiṇaḥ suniṣkā uta svayaṃ tanvaḥ śumbhamānāḥ
śucī vo havyā marutaḥ śucīnāṃ śuciṃ hinomy adhvaraṃ śucibhyaḥ
ṛtena satyam ṛtasāpa āyañ chucijanmānaḥ śucayaḥ pāvakāḥ
aṃseṣv ā marutaḥ khādayo vo vakṣassu rukmā upaśiśriyāṇāḥ
vi vidyuto na vṛṣṭibhī rucānā anu svadhām āyudhair yacchamānāḥ
pra budhnyā va īrate mahāṃsi pra nāmāni prayajyavas tiradhvam
sahasriyaṃ damyam bhāgam etaṃ gṛhamedhīyam maruto juṣadhvam
yadi stutasya maruto adhīthetthā viprasya vājino havīman
makṣū rāyaḥ suvīryasya dāta nū cid yam anya ādabhad arāvā
atyāso na ye marutaḥ svañco yakṣadṛśo na śubhayanta maryāḥ
te harmyeṣṭhāḥ śiśavo na śubhrā vatsāso na prakrīḷinaḥ payodhāḥ
daśasyanto no maruto mṛḷantu varivasyanto rodasī sumeke
āre gohā nṛhā vadho vo astu sumnebhir asme vasavo namadhvam
ā vo hotā johavīti sattaḥ satrācīṃ rātim maruto gṛṇānaḥ
ya īvato vṛṣaṇo asti gopāḥ so advayāvī havate va ukthaiḥ
ime turam maruto rāmayantīme sahaḥ sahasa ā namanti
ime śaṃsaṃ vanuṣyato ni pānti guru dveṣo araruṣe dadhanti
ime radhraṃ cin maruto junanti bhṛmiṃ cid yathā vasavo juṣanta
apa bādhadhvaṃ vṛṣaṇas tamāṃsi dhatta viśvaṃ tanayaṃ tokam asme
mā vo dātrān maruto nir arāma mā paścād daghma rathyo vibhāge
ā na spārhe bhajatanā vasavye yad īṃ sujātaṃ vṛṣaṇo vo asti
saṃ yad dhananta manyubhir janāsaḥ śūrā yahvīṣv oṣadhīṣu vikṣu
adha smā no maruto rudriyāsas trātāro bhūta pṛtanāsv aryaḥ
bhūri cakra marutaḥ pitryāṇy ukthāni yā vaḥ śasyante purā cit
marudbhir ugraḥ pṛtanāsu sāḷhā marudbhir it sanitā vājam arvā
asme vīro marutaḥ śuṣmy astu janānāṃ yo asuro vidhartā
apo yena sukṣitaye taremādha svam oko abhi vaḥ syāma
tan na indro varuṇo mitro agnir āpa oṣadhīr vanino juṣanta
śarman syāma marutām upasthe yūyam pāta svastibhiḥ sadā naḥ
madhvo vo nāma mārutaṃ yajatrāḥ pra yajñeṣu śavasā madanti
ye rejayanti rodasī cid urvī pinvanty utsaṃ yad ayāsur ugrāḥ
nicetāro hi maruto gṛṇantam praṇetāro yajamānasya manma
asmākam adya vidatheṣu barhir ā vītaye sadata pipriyāṇāḥ
naitāvad anye maruto yatheme bhrājante rukmair āyudhais tanūbhiḥ
ā rodasī viśvapiśaḥ piśānāḥ samānam añjy añjate śubhe kam
ṛdhak sā vo maruto didyud astu yad va āgaḥ puruṣatā karāma
mā vas tasyām api bhūmā yajatrā asme vo astu sumatiś caniṣṭhā
kṛte cid atra maruto raṇantānavadyāsaḥ śucayaḥ pāvakāḥ
pra ṇo 'vata sumatibhir yajatrāḥ pra vājebhis tirata puṣyase naḥ
uta stutāso maruto vyantu viśvebhir nāmabhir naro havīṃṣi
dadāta no amṛtasya prajāyai jigṛta rāyaḥ sūnṛtā maghāni
ā stutāso maruto viśva ūtī acchā sūrīn sarvatātā jigāta
ye nas tmanā śatino vardhayanti yūyam pāta svastibhiḥ sadā naḥ
pra sākamukṣe arcatā gaṇāya yo daivyasya dhāmnas tuviṣmān
uta kṣodanti rodasī mahitvā nakṣante nākaṃ nirṛter avaṃśāt
janūś cid vo marutas tveṣyeṇa bhīmāsas tuvimanyavo 'yāsaḥ
pra ye mahobhir ojasota santi viśvo vo yāman bhayate svardṛk
bṛhad vayo maghavadbhyo dadhāta jujoṣann in marutaḥ suṣṭutiṃ naḥ
gato nādhvā vi tirāti jantum pra ṇa spārhābhir ūtibhis tireta
yuṣmoto vipro marutaḥ śatasvī yuṣmoto arvā sahuriḥ sahasrī
yuṣmotaḥ samrāḷ uta hanti vṛtram pra tad vo astu dhūtayo deṣṇam
tāṃ ā rudrasya mīḷhuṣo vivāse kuvin naṃsante marutaḥ punar naḥ
yat sasvartā jihīḷire yad āvir ava tad ena īmahe turāṇām
pra sā vāci suṣṭutir maghonām idaṃ sūktam maruto juṣanta
ārāc cid dveṣo vṛṣaṇo yuyota yūyam pāta svastibhiḥ sadā naḥ
yaṃ trāyadhva idam-idaṃ devāso yaṃ ca nayatha
tasmā agne varuṇa mitrāryaman marutaḥ śarma yacchata
yuṣmākaṃ devā avasāhani priya ījānas tarati dviṣaḥ
pra sa kṣayaṃ tirate vi mahīr iṣo yo vo varāya dāśati
nahi vaś caramaṃ cana vasiṣṭhaḥ parimaṃsate
asmākam adya marutaḥ sute sacā viśve pibata kāminaḥ
nahi va ūtiḥ pṛtanāsu mardhati yasmā arādhvaṃ naraḥ
abhi va āvart sumatir navīyasī tūyaṃ yāta pipīṣavaḥ
o ṣu ghṛṣvirādhaso yātanāndhāṃsi pītaye
imā vo havyā maruto rare hi kam mo ṣv anyatra gantana
ā ca no barhiḥ sadatāvitā ca na spārhāṇi dātave vasu
asredhanto marutaḥ somye madhau svāheha mādayādhvai
sasvaś cid dhi tanvaḥ śumbhamānā ā haṃsāso nīlapṛṣṭhā apaptan
viśvaṃ śardho abhito mā ni ṣeda naro na raṇvāḥ savane madantaḥ
yo no maruto abhi durhṛṇāyus tiraś cittāni vasavo jighāṃsati
druhaḥ pāśān prati sa mucīṣṭa tapiṣṭhena hanmanā hantanā tam
sāṃtapanā idaṃ havir marutas taj jujuṣṭana
yuṣmākotī riśādasaḥ
gṛhamedhāsa ā gata maruto māpa bhūtana
yuṣmākotī sudānavaḥ
iheha vaḥ svatavasaḥ kavayaḥ sūryatvacaḥ
yajñam maruta ā vṛṇe
tryambakaṃ yajāmahe sugandhim puṣṭivardhanam
urvārukam iva bandhanān mṛtyor mukṣīya māmṛtāt
yad adya sūrya bravo 'nāgā udyan mitrāya varuṇāya satyam
vayaṃ devatrādite syāma tava priyāso aryaman gṛṇantaḥ
eṣa sya mitrāvaruṇā nṛcakṣā ubhe ud eti sūryo abhi jman
viśvasya sthātur jagataś ca gopā ṛju marteṣu vṛjinā ca paśyan
ayukta sapta haritaḥ sadhasthād yā īṃ vahanti sūryaṃ ghṛtācīḥ
dhāmāni mitrāvaruṇā yuvākuḥ saṃ yo yūtheva janimāni caṣṭe
ud vām pṛkṣāso madhumanto asthur ā sūryo aruhac chukram arṇaḥ
yasmā ādityā adhvano radanti mitro aryamā varuṇaḥ sajoṣāḥ
ime cetāro anṛtasya bhūrer mitro aryamā varuṇo hi santi
ima ṛtasya vāvṛdhur duroṇe śagmāsaḥ putrā aditer adabdhāḥ
ime mitro varuṇo dūḷabhāso 'cetasaṃ cic citayanti dakṣaiḥ
api kratuṃ sucetasaṃ vatantas tiraś cid aṃhaḥ supathā nayanti
ime divo animiṣā pṛthivyāś cikitvāṃso acetasaṃ nayanti
pravrāje cin nadyo gādham asti pāraṃ no asya viṣpitasya parṣan
yad gopāvad aditiḥ śarma bhadram mitro yacchanti varuṇaḥ sudāse
tasminn ā tokaṃ tanayaṃ dadhānā mā karma devaheḷanaṃ turāsaḥ
ava vediṃ hotrābhir yajeta ripaḥ kāś cid varuṇadhrutaḥ saḥ
pari dveṣobhir aryamā vṛṇaktūruṃ sudāse vṛṣaṇā u lokam
sasvaś cid dhi samṛtis tveṣy eṣām apīcyena sahasā sahante
yuṣmad bhiyā vṛṣaṇo rejamānā dakṣasya cin mahinā mṛḷatā naḥ
yo brahmaṇe sumatim āyajāte vājasya sātau paramasya rāyaḥ
sīkṣanta manyum maghavāno arya uru kṣayāya cakrire sudhātu
iyaṃ deva purohitir yuvabhyāṃ yajñeṣu mitrāvaruṇāv akāri
viśvāni durgā pipṛtaṃ tiro no yūyam pāta svastibhiḥ sadā naḥ
ud vāṃ cakṣur varuṇa supratīkaṃ devayor eti sūryas tatanvān
abhi yo viśvā bhuvanāni caṣṭe sa manyum martyeṣv ā ciketa
pra vāṃ sa mitrāvaruṇāv ṛtāvā vipro manmāni dīrghaśrud iyarti
yasya brahmāṇi sukratū avātha ā yat kratvā na śaradaḥ pṛṇaithe
proror mitrāvaruṇā pṛthivyāḥ pra diva ṛṣvād bṛhataḥ sudānū
spaśo dadhāthe oṣadhīṣu vikṣv ṛdhag yato animiṣaṃ rakṣamāṇā
śaṃsā mitrasya varuṇasya dhāma śuṣmo rodasī badbadhe mahitvā
ayan māsā ayajvanām avīrāḥ pra yajñamanmā vṛjanaṃ tirāte
amūrā viśvā vṛṣaṇāv imā vāṃ na yāsu citraṃ dadṛśe na yakṣam
druhaḥ sacante anṛtā janānāṃ na vāṃ niṇyāny acite abhūvan
sam u vāṃ yajñam mahayaṃ namobhir huve vām mitrāvaruṇā sabādhaḥ
pra vām manmāny ṛcase navāni kṛtāni brahma jujuṣann imāni
iyaṃ deva purohitir yuvabhyāṃ yajñeṣu mitrāvaruṇāv akāri
viśvāni durgā pipṛtaṃ tiro no yūyam pāta svastibhiḥ sadā naḥ
ut sūryo bṛhad arcīṃṣy aśret puru viśvā janima mānuṣāṇām
samo divā dadṛśe rocamānaḥ kratvā kṛtaḥ sukṛtaḥ kartṛbhir bhūt
sa sūrya prati puro na ud gā ebhi stomebhir etaśebhir evaiḥ
pra no mitrāya varuṇāya voco 'nāgaso aryamṇe agnaye ca
vi naḥ sahasraṃ śurudho radantv ṛtāvāno varuṇo mitro agniḥ
yacchantu candrā upamaṃ no arkam ā naḥ kāmam pūpurantu stavānāḥ
dyāvābhūmī adite trāsīthāṃ no ye vāṃ jajñuḥ sujanimāna ṛṣve
mā heḷe bhūma varuṇasya vāyor mā mitrasya priyatamasya nṛṇām
pra bāhavā sisṛtaṃ jīvase na ā no gavyūtim ukṣataṃ ghṛtena
ā no jane śravayataṃ yuvānā śrutam me mitrāvaruṇā havemā
nū mitro varuṇo aryamā nas tmane tokāya varivo dadhantu
sugā no viśvā supathāni santu yūyam pāta svastibhiḥ sadā naḥ
ud v eti subhago viśvacakṣāḥ sādhāraṇaḥ sūryo mānuṣāṇām
cakṣur mitrasya varuṇasya devaś carmeva yaḥ samavivyak tamāṃsi
ud v eti prasavītā janānām mahān ketur arṇavaḥ sūryasya
samānaṃ cakram paryāvivṛtsan yad etaśo vahati dhūrṣu yuktaḥ
vibhrājamāna uṣasām upasthād rebhair ud ety anumadyamānaḥ
eṣa me devaḥ savitā cacchanda yaḥ samānaṃ na pramināti dhāma
divo rukma urucakṣā ud eti dūrearthas taraṇir bhrājamānaḥ
nūnaṃ janāḥ sūryeṇa prasūtā ayann arthāni kṛṇavann apāṃsi
yatrā cakrur amṛtā gātum asmai śyeno na dīyann anv eti pāthaḥ
prati vāṃ sūra udite vidhema namobhir mitrāvaruṇota havyaiḥ
nū mitro varuṇo aryamā nas tmane tokāya varivo dadhantu
sugā no viśvā supathāni santu yūyam pāta svastibhiḥ sadā naḥ
divi kṣayantā rajasaḥ pṛthivyām pra vāṃ ghṛtasya nirṇijo dadīran
havyaṃ no mitro aryamā sujāto rājā sukṣatro varuṇo juṣanta
ā rājānā maha ṛtasya gopā sindhupatī kṣatriyā yātam arvāk
iḷāṃ no mitrāvaruṇota vṛṣṭim ava diva invataṃ jīradānū
mitras tan no varuṇo devo aryaḥ pra sādhiṣṭhebhiḥ pathibhir nayantu
bravad yathā na ād ariḥ sudāsa iṣā madema saha devagopāḥ
yo vāṃ gartam manasā takṣad etam ūrdhvāṃ dhītiṃ kṛṇavad dhārayac ca
ukṣethām mitrāvaruṇā ghṛtena tā rājānā sukṣitīs tarpayethām
eṣa stomo varuṇa mitra tubhyaṃ somaḥ śukro na vāyave 'yāmi
aviṣṭaṃ dhiyo jigṛtam purandhīr yūyam pāta svastibhiḥ sadā naḥ
prati vāṃ sūra udite sūktair mitraṃ huve varuṇam pūtadakṣam
yayor asuryam akṣitaṃ jyeṣṭhaṃ viśvasya yāmann ācitā jigatnu
tā hi devānām asurā tāv aryā tā naḥ kṣitīḥ karatam ūrjayantīḥ
aśyāma mitrāvaruṇā vayaṃ vāṃ dyāvā ca yatra pīpayann ahā ca
tā bhūripāśāv anṛtasya setū duratyetū ripave martyāya
ṛtasya mitrāvaruṇā pathā vām apo na nāvā duritā tarema
ā no mitrāvaruṇā havyajuṣṭiṃ ghṛtair gavyūtim ukṣatam iḷābhiḥ
prati vām atra varam ā janāya pṛṇītam udno divyasya cāroḥ
eṣa stomo varuṇa mitra tubhyaṃ somaḥ śukro na vāyave 'yāmi
aviṣṭaṃ dhiyo jigṛtam purandhīr yūyam pāta svastibhiḥ sadā naḥ
pra mitrayor varuṇayo stomo na etu śūṣyaḥ
namasvān tuvijātayoḥ
yā dhārayanta devāḥ sudakṣā dakṣapitarā
asuryāya pramahasā
tā na stipā tanūpā varuṇa jaritṝṇām
mitra sādhayataṃ dhiyaḥ
yad adya sūra udite 'nāgā mitro aryamā
suvāti savitā bhagaḥ
suprāvīr astu sa kṣayaḥ pra nu yāman sudānavaḥ
ye no aṃho 'tipiprati
uta svarājo aditir adabdhasya vratasya ye
maho rājāna īśate
prati vāṃ sūra udite mitraṃ gṛṇīṣe varuṇam
aryamaṇaṃ riśādasam
rāyā hiraṇyayā matir iyam avṛkāya śavase
iyaṃ viprā medhasātaye
te syāma deva varuṇa te mitra sūribhiḥ saha
iṣaṃ svaś ca dhīmahi
bahavaḥ sūracakṣaso 'gnijihvā ṛtāvṛdhaḥ
trīṇi ye yemur vidathāni dhītibhir viśvāni paribhūtibhiḥ
vi ye dadhuḥ śaradam māsam ād ahar yajñam aktuṃ cād ṛcam
anāpyaṃ varuṇo mitro aryamā kṣatraṃ rājāna āśata
tad vo adya manāmahe sūktaiḥ sūra udite
yad ohate varuṇo mitro aryamā yūyam ṛtasya rathyaḥ
ṛtāvāna ṛtajātā ṛtāvṛdho ghorāso anṛtadviṣaḥ
teṣāṃ vaḥ sumne succhardiṣṭame naraḥ syāma ye ca sūrayaḥ
ud u tyad darśataṃ vapur diva eti pratihvare
yad īm āśur vahati deva etaśo viśvasmai cakṣase aram
śīrṣṇaḥ-śīrṣṇo jagatas tasthuṣas patiṃ samayā viśvam ā rajaḥ
sapta svasāraḥ suvitāya sūryaṃ vahanti harito rathe
tac cakṣur devahitaṃ śukram uccarat
paśyema śaradaḥ śataṃ jīvema śaradaḥ śatam
kāvyebhir adābhyā yātaṃ varuṇa dyumat
mitraś ca somapītaye
divo dhāmabhir varuṇa mitraś cā yātam adruhā
pibataṃ somam ātujī
ā yātam mitrāvaruṇā juṣāṇāv āhutiṃ narā
pātaṃ somam ṛtāvṛdhā
prati vāṃ rathaṃ nṛpatī jaradhyai haviṣmatā manasā yajñiyena
yo vāṃ dūto na dhiṣṇyāv ajīgar acchā sūnur na pitarā vivakmi
aśocy agniḥ samidhāno asme upo adṛśran tamasaś cid antāḥ
aceti ketur uṣasaḥ purastāc chriye divo duhitur jāyamānaḥ
abhi vāṃ nūnam aśvinā suhotā stomaiḥ siṣakti nāsatyā vivakvān
pūrvībhir yātam pathyābhir arvāk svarvidā vasumatā rathena
avor vāṃ nūnam aśvinā yuvākur huve yad vāṃ sute mādhvī vasūyuḥ
ā vāṃ vahantu sthavirāso aśvāḥ pibātho asme suṣutā madhūni
prācīm u devāśvinā dhiyam me 'mṛdhrāṃ sātaye kṛtaṃ vasūyum
viśvā aviṣṭaṃ vāja ā purandhīs tā naḥ śaktaṃ śacīpatī śacībhiḥ
aviṣṭaṃ dhīṣv aśvinā na āsu prajāvad reto ahrayaṃ no astu
ā vāṃ toke tanaye tūtujānāḥ suratnāso devavītiṃ gamema
eṣa sya vām pūrvagatveva sakhye nidhir hito mādhvī rāto asme
aheḷatā manasā yātam arvāg aśnantā havyam mānuṣīṣu vikṣu
ekasmin yoge bhuraṇā samāne pari vāṃ sapta sravato ratho gāt
na vāyanti subhvo devayuktā ye vāṃ dhūrṣu taraṇayo vahanti
asaścatā maghavadbhyo hi bhūtaṃ ye rāyā maghadeyaṃ junanti
pra ye bandhuṃ sūnṛtābhis tirante gavyā pṛñcanto aśvyā maghāni
nū me havam ā śṛṇutaṃ yuvānā yāsiṣṭaṃ vartir aśvināv irāvat
dhattaṃ ratnāni jarataṃ ca sūrīn yūyam pāta svastibhiḥ sadā naḥ
ā śubhrā yātam aśvinā svaśvā giro dasrā jujuṣāṇā yuvākoḥ
havyāni ca pratibhṛtā vītaṃ naḥ
pra vām andhāṃsi madyāny asthur araṃ gantaṃ haviṣo vītaye me
tiro aryo havanāni śrutaṃ naḥ
pra vāṃ ratho manojavā iyarti tiro rajāṃsy aśvinā śatotiḥ
asmabhyaṃ sūryāvasū iyānaḥ
ayaṃ ha yad vāṃ devayā u adrir ūrdhvo vivakti somasud yuvabhyām
ā valgū vipro vavṛtīta havyaiḥ
citraṃ ha yad vām bhojanaṃ nv asti ny atraye mahiṣvantaṃ yuyotam
yo vām omānaṃ dadhate priyaḥ san
uta tyad vāṃ jurate aśvinā bhūc cyavānāya pratītyaṃ havirde
adhi yad varpa itaūti dhatthaḥ
uta tyam bhujyum aśvinā sakhāyo madhye jahur durevāsaḥ samudre
nir īm parṣad arāvā yo yuvākuḥ
vṛkāya cij jasamānāya śaktam uta śrutaṃ śayave hūyamānā
yāv aghnyām apinvatam apo na staryaṃ cic chakty aśvinā śacībhiḥ
eṣa sya kārur jarate sūktair agre budhāna uṣasāṃ sumanmā
iṣā taṃ vardhad aghnyā payobhir yūyam pāta svastibhiḥ sadā naḥ
ā vāṃ ratho rodasī badbadhāno hiraṇyayo vṛṣabhir yātv aśvaiḥ
ghṛtavartaniḥ pavibhī rucāna iṣāṃ voḷhā nṛpatir vājinīvān
sa paprathāno abhi pañca bhūmā trivandhuro manasā yātu yuktaḥ
viśo yena gacchatho devayantīḥ kutrā cid yāmam aśvinā dadhānā
svaśvā yaśasā yātam arvāg dasrā nidhim madhumantam pibāthaḥ
vi vāṃ ratho vadhvā yādamāno 'ntān divo bādhate vartanibhyām
yuvoḥ śriyam pari yoṣāvṛṇīta sūro duhitā paritakmyāyām
yad devayantam avathaḥ śacībhiḥ pari ghraṃsam omanā vāṃ vayo gāt
yo ha sya vāṃ rathirā vasta usrā ratho yujānaḥ pariyāti vartiḥ
tena naḥ śaṃ yor uṣaso vyuṣṭau ny aśvinā vahataṃ yajñe asmin
narā gaureva vidyutaṃ tṛṣāṇāsmākam adya savanopa yātam
purutrā hi vām matibhir havante mā vām anye ni yaman devayantaḥ
yuvam bhujyum avaviddhaṃ samudra ud ūhathur arṇaso asridhānaiḥ
patatribhir aśramair avyathibhir daṃsanābhir aśvinā pārayantā
nū me havam ā śṛṇutaṃ yuvānā yāsiṣṭaṃ vartir aśvināv irāvat
dhattaṃ ratnāni jarataṃ ca sūrīn yūyam pāta svastibhiḥ sadā naḥ
ā viśvavārāśvinā gataṃ naḥ pra tat sthānam avāci vām pṛthivyām
aśvo na vājī śunapṛṣṭho asthād ā yat sedathur dhruvase na yonim
siṣakti sā vāṃ sumatiś caniṣṭhātāpi gharmo manuṣo duroṇe
yo vāṃ samudrān saritaḥ piparty etagvā cin na suyujā yujānaḥ
yāni sthānāny aśvinā dadhāthe divo yahvīṣv oṣadhīṣu vikṣu
ni parvatasya mūrdhani sadanteṣaṃ janāya dāśuṣe vahantā
caniṣṭaṃ devā oṣadhīṣv apsu yad yogyā aśnavaithe ṛṣīṇām
purūṇi ratnā dadhatau ny asme anu pūrvāṇi cakhyathur yugāni
śuśruvāṃsā cid aśvinā purūṇy abhi brahmāṇi cakṣāthe ṛṣīṇām
prati pra yātaṃ varam ā janāyāsme vām astu sumatiś caniṣṭhā
yo vāṃ yajño nāsatyā haviṣmān kṛtabrahmā samaryo bhavāti
upa pra yātaṃ varam ā vasiṣṭham imā brahmāṇy ṛcyante yuvabhyām
iyam manīṣā iyam aśvinā gīr imāṃ suvṛktiṃ vṛṣaṇā juṣethām
imā brahmāṇi yuvayūny agman yūyam pāta svastibhiḥ sadā naḥ
apa svasur uṣaso nag jihīte riṇakti kṛṣṇīr aruṣāya panthām
aśvāmaghā gomaghā vāṃ huvema divā naktaṃ śarum asmad yuyotam
upāyātaṃ dāśuṣe martyāya rathena vāmam aśvinā vahantā
yuyutam asmad anirām amīvāṃ divā naktam mādhvī trāsīthāṃ naḥ
ā vāṃ ratham avamasyāṃ vyuṣṭau sumnāyavo vṛṣaṇo vartayantu
syūmagabhastim ṛtayugbhir aśvair āśvinā vasumantaṃ vahethām
yo vāṃ ratho nṛpatī asti voḷhā trivandhuro vasumāṃ usrayāmā
ā na enā nāsatyopa yātam abhi yad vāṃ viśvapsnyo jigāti
yuvaṃ cyavānaṃ jaraso 'mumuktaṃ ni pedava ūhathur āśum aśvam
nir aṃhasas tamasa spartam atriṃ ni jāhuṣaṃ śithire dhātam antaḥ
iyam manīṣā iyam aśvinā gīr imāṃ suvṛktiṃ vṛṣaṇā juṣethām
imā brahmāṇi yuvayūny agman yūyam pāta svastibhiḥ sadā naḥ
ā gomatā nāsatyā rathenāśvāvatā puruścandreṇa yātam
abhi vāṃ viśvā niyutaḥ sacante spārhayā śriyā tanvā śubhānā
ā no devebhir upa yātam arvāk sajoṣasā nāsatyā rathena
yuvor hi naḥ sakhyā pitryāṇi samāno bandhur uta tasya vittam
ud u stomāso aśvinor abudhrañ jāmi brahmāṇy uṣasaś ca devīḥ
āvivāsan rodasī dhiṣṇyeme acchā vipro nāsatyā vivakti
vi ced ucchanty aśvinā uṣāsaḥ pra vām brahmāṇi kāravo bharante
ūrdhvam bhānuṃ savitā devo aśred bṛhad agnayaḥ samidhā jarante
ā paścātān nāsatyā purastād āśvinā yātam adharād udaktāt
ā viśvataḥ pāñcajanyena rāyā yūyam pāta svastibhiḥ sadā naḥ
atāriṣma tamasas pāram asya prati stomaṃ devayanto dadhānāḥ
purudaṃsā purutamā purājāmartyā havate aśvinā gīḥ
ny u priyo manuṣaḥ sādi hotā nāsatyā yo yajate vandate ca
aśnītam madhvo aśvinā upāka ā vāṃ voce vidatheṣu prayasvān
ahema yajñam pathām urāṇā imāṃ suvṛktiṃ vṛṣaṇā juṣethām
śruṣṭīveva preṣito vām abodhi prati stomair jaramāṇo vasiṣṭhaḥ
upa tyā vahnī gamato viśaṃ no rakṣohaṇā sambhṛtā vīḷupāṇī
sam andhāṃsy agmata matsarāṇi mā no mardhiṣṭam ā gataṃ śivena
ā paścātān nāsatyā purastād āśvinā yātam adharād udaktāt
ā viśvataḥ pāñcajanyena rāyā yūyam pāta svastibhiḥ sadā naḥ
imā u vāṃ diviṣṭaya usrā havante aśvinā
ayaṃ vām ahve 'vase śacīvasū viśaṃ-viśaṃ hi gacchathaḥ
yuvaṃ citraṃ dadathur bhojanaṃ narā codethāṃ sūnṛtāvate
arvāg rathaṃ samanasā ni yacchatam pibataṃ somyam madhu
ā yātam upa bhūṣatam madhvaḥ pibatam aśvinā
dugdham payo vṛṣaṇā jenyāvasū mā no mardhiṣṭam ā gatam
aśvāso ye vām upa dāśuṣo gṛhaṃ yuvāṃ dīyanti bibhrataḥ
makṣūyubhir narā hayebhir aśvinā devā yātam asmayū
adhā ha yanto aśvinā pṛkṣaḥ sacanta sūrayaḥ
tā yaṃsato maghavadbhyo dhruvaṃ yaśaś chardir asmabhyaṃ nāsatyā
pra ye yayur avṛkāso rathā iva nṛpātāro janānām
uta svena śavasā śūśuvur nara uta kṣiyanti sukṣitim
vy uṣā āvo divijā ṛtenāviṣkṛṇvānā mahimānam āgāt
apa druhas tama āvar ajuṣṭam aṅgirastamā pathyā ajīgaḥ
mahe no adya suvitāya bodhy uṣo mahe saubhagāya pra yandhi
citraṃ rayiṃ yaśasaṃ dhehy asme devi marteṣu mānuṣi śravasyum
ete tye bhānavo darśatāyāś citrā uṣaso amṛtāsa āguḥ
janayanto daivyāni vratāny āpṛṇanto antarikṣā vy asthuḥ
eṣā syā yujānā parākāt pañca kṣitīḥ pari sadyo jigāti
abhipaśyantī vayunā janānāṃ divo duhitā bhuvanasya patnī
vājinīvatī sūryasya yoṣā citrāmaghā rāya īśe vasūnām
ṛṣiṣṭutā jarayantī maghony uṣā ucchati vahnibhir gṛṇānā
prati dyutānām aruṣāso aśvāś citrā adṛśrann uṣasaṃ vahantaḥ
yāti śubhrā viśvapiśā rathena dadhāti ratnaṃ vidhate janāya
satyā satyebhir mahatī mahadbhir devī devebhir yajatā yajatraiḥ
rujad dṛḷhāni dadad usriyāṇām prati gāva uṣasaṃ vāvaśanta
nū no gomad vīravad dhehi ratnam uṣo aśvāvat purubhojo asme
mā no barhiḥ puruṣatā nide kar yūyam pāta svastibhiḥ sadā naḥ
ud u jyotir amṛtaṃ viśvajanyaṃ viśvānaraḥ savitā devo aśret
kratvā devānām ajaniṣṭa cakṣur āvir akar bhuvanaṃ viśvam uṣāḥ
pra me panthā devayānā adṛśrann amardhanto vasubhir iṣkṛtāsaḥ
abhūd u ketur uṣasaḥ purastāt pratīcy āgād adhi harmyebhyaḥ
tānīd ahāni bahulāny āsan yā prācīnam uditā sūryasya
yataḥ pari jāra ivācaranty uṣo dadṛkṣe na punar yatīva
ta id devānāṃ sadhamāda āsann ṛtāvānaḥ kavayaḥ pūrvyāsaḥ
gūḷhaṃ jyotiḥ pitaro anv avindan satyamantrā ajanayann uṣāsam
samāna ūrve adhi saṃgatāsaḥ saṃ jānate na yatante mithas te
te devānāṃ na minanti vratāny amardhanto vasubhir yādamānāḥ
prati tvā stomair īḷate vasiṣṭhā uṣarbudhaḥ subhage tuṣṭuvāṃsaḥ
gavāṃ netrī vājapatnī na ucchoṣaḥ sujāte prathamā jarasva
eṣā netrī rādhasaḥ sūnṛtānām uṣā ucchantī ribhyate vasiṣṭhaiḥ
dīrghaśrutaṃ rayim asme dadhānā yūyam pāta svastibhiḥ sadā naḥ
upo ruruce yuvatir na yoṣā viśvaṃ jīvam prasuvantī carāyai
abhūd agniḥ samidhe mānuṣāṇām akar jyotir bādhamānā tamāṃsi
viśvam pratīcī saprathā ud asthād ruśad vāso bibhratī śukram aśvait
hiraṇyavarṇā sudṛśīkasaṃdṛg gavām mātā netry ahnām aroci
devānāṃ cakṣuḥ subhagā vahantī śvetaṃ nayantī sudṛśīkam aśvam
uṣā adarśi raśmibhir vyaktā citrāmaghā viśvam anu prabhūtā
antivāmā dūre amitram ucchorvīṃ gavyūtim abhayaṃ kṛdhī naḥ
yāvaya dveṣa ā bharā vasūni codaya rādho gṛṇate maghoni
asme śreṣṭhebhir bhānubhir vi bhāhy uṣo devi pratirantī na āyuḥ
iṣaṃ ca no dadhatī viśvavāre gomad aśvāvad rathavac ca rādhaḥ
yāṃ tvā divo duhitar vardhayanty uṣaḥ sujāte matibhir vasiṣṭhāḥ
sāsmāsu dhā rayim ṛṣvam bṛhantaṃ yūyam pāta svastibhiḥ sadā naḥ
prati ketavaḥ prathamā adṛśrann ūrdhvā asyā añjayo vi śrayante
uṣo arvācā bṛhatā rathena jyotiṣmatā vāmam asmabhyaṃ vakṣi
prati ṣīm agnir jarate samiddhaḥ prati viprāso matibhir gṛṇantaḥ
uṣā yāti jyotiṣā bādhamānā viśvā tamāṃsi duritāpa devī
etā u tyāḥ praty adṛśran purastāj jyotir yacchantīr uṣaso vibhātīḥ
ajījanan sūryaṃ yajñam agnim apācīnaṃ tamo agād ajuṣṭam
aceti divo duhitā maghonī viśve paśyanty uṣasaṃ vibhātīm
āsthād rathaṃ svadhayā yujyamānam ā yam aśvāsaḥ suyujo vahanti
prati tvādya sumanaso budhantāsmākāso maghavāno vayaṃ ca
tilvilāyadhvam uṣaso vibhātīr yūyam pāta svastibhiḥ sadā naḥ
vy uṣā āvaḥ pathyā janānām pañca kṣitīr mānuṣīr bodhayantī
susaṃdṛgbhir ukṣabhir bhānum aśred vi sūryo rodasī cakṣasāvaḥ
vy añjate divo anteṣv aktūn viśo na yuktā uṣaso yatante
saṃ te gāvas tama ā vartayanti jyotir yacchanti saviteva bāhū
abhūd uṣā indratamā maghony ajījanat suvitāya śravāṃsi
vi divo devī duhitā dadhāty aṅgirastamā sukṛte vasūni
tāvad uṣo rādho asmabhyaṃ rāsva yāvat stotṛbhyo arado gṛṇānā
yāṃ tvā jajñur vṛṣabhasyā raveṇa vi dṛḷhasya duro adrer aurṇoḥ
devaṃ-devaṃ rādhase codayanty asmadryak sūnṛtā īrayantī
vyucchantī naḥ sanaye dhiyo dhā yūyam pāta svastibhiḥ sadā naḥ
prati stomebhir uṣasaṃ vasiṣṭhā gīrbhir viprāsaḥ prathamā abudhran
vivartayantīṃ rajasī samante āviṣkṛṇvatīm bhuvanāni viśvā
eṣā syā navyam āyur dadhānā gūḍhvī tamo jyotiṣoṣā abodhi
agra eti yuvatir ahrayāṇā prācikitat sūryaṃ yajñam agnim
aśvāvatīr gomatīr na uṣāso vīravatīḥ sadam ucchantu bhadrāḥ
ghṛtaṃ duhānā viśvataḥ prapītā yūyam pāta svastibhiḥ sadā naḥ
praty u adarśy āyaty ucchantī duhitā divaḥ
apo mahi vyayati cakṣase tamo jyotiṣ kṛṇoti sūnarī
ud usriyāḥ sṛjate sūryaḥ sacāṃ udyan nakṣatram arcivat
taved uṣo vyuṣi sūryasya ca sam bhaktena gamemahi
prati tvā duhitar diva uṣo jīrā abhutsmahi
yā vahasi puru spārhaṃ vananvati ratnaṃ na dāśuṣe mayaḥ
ucchantī yā kṛṇoṣi maṃhanā mahi prakhyai devi svar dṛśe
tasyās te ratnabhāja īmahe vayaṃ syāma mātur na sūnavaḥ
tac citraṃ rādha ā bharoṣo yad dīrghaśruttamam
yat te divo duhitar martabhojanaṃ tad rāsva bhunajāmahai
śravaḥ sūribhyo amṛtaṃ vasutvanaṃ vājāṃ asmabhyaṃ gomataḥ
codayitrī maghonaḥ sūnṛtāvaty uṣā ucchad apa sridhaḥ
indrāvaruṇā yuvam adhvarāya no viśe janāya mahi śarma yacchatam
dīrghaprayajyum ati yo vanuṣyati vayaṃ jayema pṛtanāsu dūḍhyaḥ
samrāḷ anyaḥ svarāḷ anya ucyate vām mahāntāv indrāvaruṇā mahāvasū
viśve devāsaḥ parame vyomani saṃ vām ojo vṛṣaṇā sam balaṃ dadhuḥ
anv apāṃ khāny atṛntam ojasā sūryam airayataṃ divi prabhum
indrāvaruṇā made asya māyino 'pinvatam apitaḥ pinvataṃ dhiyaḥ
yuvām id yutsu pṛtanāsu vahnayo yuvāṃ kṣemasya prasave mitajñavaḥ
īśānā vasva ubhayasya kārava indrāvaruṇā suhavā havāmahe
indrāvaruṇā yad imāni cakrathur viśvā jātāni bhuvanasya majmanā
kṣemeṇa mitro varuṇaṃ duvasyati marudbhir ugraḥ śubham anya īyate
mahe śulkāya varuṇasya nu tviṣa ojo mimāte dhruvam asya yat svam
ajāmim anyaḥ śnathayantam ātirad dabhrebhir anyaḥ pra vṛṇoti bhūyasaḥ
na tam aṃho na duritāni martyam indrāvaruṇā na tapaḥ kutaś cana
yasya devā gacchatho vītho adhvaraṃ na tam martasya naśate parihvṛtiḥ
arvāṅ narā daivyenāvasā gataṃ śṛṇutaṃ havaṃ yadi me jujoṣathaḥ
yuvor hi sakhyam uta vā yad āpyam mārḍīkam indrāvaruṇā ni yacchatam
asmākam indrāvaruṇā bhare-bhare puroyodhā bhavataṃ kṛṣṭyojasā
yad vāṃ havanta ubhaye adha spṛdhi naras tokasya tanayasya sātiṣu
asme indro varuṇo mitro aryamā dyumnaṃ yacchantu mahi śarma saprathaḥ
avadhraṃ jyotir aditer ṛtāvṛdho devasya ślokaṃ savitur manāmahe
yuvāṃ narā paśyamānāsa āpyam prācā gavyantaḥ pṛthuparśavo yayuḥ
dāsā ca vṛtrā hatam āryāṇi ca sudāsam indrāvaruṇāvasāvatam
yatrā naraḥ samayante kṛtadhvajo yasminn ājā bhavati kiṃ cana priyam
yatrā bhayante bhuvanā svardṛśas tatrā na indrāvaruṇādhi vocatam
sam bhūmyā antā dhvasirā adṛkṣatendrāvaruṇā divi ghoṣa āruhat
asthur janānām upa mām arātayo 'rvāg avasā havanaśrutā gatam
indrāvaruṇā vadhanābhir aprati bhedaṃ vanvantā pra sudāsam āvatam
brahmāṇy eṣāṃ śṛṇutaṃ havīmani satyā tṛtsūnām abhavat purohitiḥ
indrāvaruṇāv abhy ā tapanti māghāny aryo vanuṣām arātayaḥ
yuvaṃ hi vasva ubhayasya rājatho 'dha smā no 'vatam pārye divi
yuvāṃ havanta ubhayāsa ājiṣv indraṃ ca vasvo varuṇaṃ ca sātaye
yatra rājabhir daśabhir nibādhitam pra sudāsam āvataṃ tṛtsubhiḥ saha
daśa rājānaḥ samitā ayajyavaḥ sudāsam indrāvaruṇā na yuyudhuḥ
satyā nṛṇām admasadām upastutir devā eṣām abhavan devahūtiṣu
dāśarājñe pariyattāya viśvataḥ sudāsa indrāvaruṇāv aśikṣatam
śvityañco yatra namasā kapardino dhiyā dhīvanto asapanta tṛtsavaḥ
vṛtrāṇy anyaḥ samitheṣu jighnate vratāny anyo abhi rakṣate sadā
havāmahe vāṃ vṛṣaṇā suvṛktibhir asme indrāvaruṇā śarma yacchatam
asme indro varuṇo mitro aryamā dyumnaṃ yacchantu mahi śarma saprathaḥ
avadhraṃ jyotir aditer ṛtāvṛdho devasya ślokaṃ savitur manāmahe
ā vāṃ rājānāv adhvare vavṛtyāṃ havyebhir indrāvaruṇā namobhiḥ
pra vāṃ ghṛtācī bāhvor dadhānā pari tmanā viṣurūpā jigāti
yuvo rāṣṭram bṛhad invati dyaur yau setṛbhir arajjubhiḥ sinīthaḥ
pari no heḷo varuṇasya vṛjyā uruṃ na indraḥ kṛṇavad u lokam
kṛtaṃ no yajñaṃ vidatheṣu cāruṃ kṛtam brahmāṇi sūriṣu praśastā
upo rayir devajūto na etu pra ṇa spārhābhir ūtibhis tiretam
asme indrāvaruṇā viśvavāraṃ rayiṃ dhattaṃ vasumantam purukṣum
pra ya ādityo anṛtā mināty amitā śūro dayate vasūni
iyam indraṃ varuṇam aṣṭa me gīḥ prāvat toke tanaye tūtujānā
suratnāso devavītiṃ gamema yūyam pāta svastibhiḥ sadā naḥ
punīṣe vām arakṣasam manīṣāṃ somam indrāya varuṇāya juhvat
ghṛtapratīkām uṣasaṃ na devīṃ tā no yāmann uruṣyatām abhīke
spardhante vā u devahūye atra yeṣu dhvajeṣu didyavaḥ patanti
yuvaṃ tāṃ indrāvaruṇāv amitrān hatam parācaḥ śarvā viṣūcaḥ
āpaś cid dhi svayaśasaḥ sadassu devīr indraṃ varuṇaṃ devatā dhuḥ
kṛṣṭīr anyo dhārayati praviktā vṛtrāṇy anyo apratīni hanti
sa sukratur ṛtacid astu hotā ya āditya śavasā vāṃ namasvān
āvavartad avase vāṃ haviṣmān asad it sa suvitāya prayasvān
iyam indraṃ varuṇam aṣṭa me gīḥ prāvat toke tanaye tūtujānā
suratnāso devavītiṃ gamema yūyam pāta svastibhiḥ sadā naḥ
dhīrā tv asya mahinā janūṃṣi vi yas tastambha rodasī cid urvī
pra nākam ṛṣvaṃ nunude bṛhantaṃ dvitā nakṣatram paprathac ca bhūma
uta svayā tanvā saṃ vade tat kadā nv antar varuṇe bhuvāni
kim me havyam ahṛṇāno juṣeta kadā mṛḷīkaṃ sumanā abhi khyam
pṛcche tad eno varuṇa didṛkṣūpo emi cikituṣo vipṛccham
samānam in me kavayaś cid āhur ayaṃ ha tubhyaṃ varuṇo hṛṇīte
kim āga āsa varuṇa jyeṣṭhaṃ yat stotāraṃ jighāṃsasi sakhāyam
pra tan me voco dūḷabha svadhāvo 'va tvānenā namasā tura iyām
ava drugdhāni pitryā sṛjā no 'va yā vayaṃ cakṛmā tanūbhiḥ
ava rājan paśutṛpaṃ na tāyuṃ sṛjā vatsaṃ na dāmno vasiṣṭham
na sa svo dakṣo varuṇa dhrutiḥ sā surā manyur vibhīdako acittiḥ
asti jyāyān kanīyasa upāre svapnaś caned anṛtasya prayotā
araṃ dāso na mīḷhuṣe karāṇy ahaṃ devāya bhūrṇaye 'nāgāḥ
acetayad acito devo aryo gṛtsaṃ rāye kavitaro junāti
ayaṃ su tubhyaṃ varuṇa svadhāvo hṛdi stoma upaśritaś cid astu
śaṃ naḥ kṣeme śam u yoge no astu yūyam pāta svastibhiḥ sadā naḥ
radat patho varuṇaḥ sūryāya prārṇāṃsi samudriyā nadīnām
sargo na sṛṣṭo arvatīr ṛtāyañ cakāra mahīr avanīr ahabhyaḥ
ātmā te vāto raja ā navīnot paśur na bhūrṇir yavase sasavān
antar mahī bṛhatī rodasīme viśvā te dhāma varuṇa priyāṇi
pari spaśo varuṇasya smadiṣṭā ubhe paśyanti rodasī sumeke
ṛtāvānaḥ kavayo yajñadhīrāḥ pracetaso ya iṣayanta manma
uvāca me varuṇo medhirāya triḥ sapta nāmāghnyā bibharti
vidvān padasya guhyā na vocad yugāya vipra uparāya śikṣan
tisro dyāvo nihitā antar asmin tisro bhūmīr uparāḥ ṣaḍvidhānāḥ
gṛtso rājā varuṇaś cakra etaṃ divi preṅkhaṃ hiraṇyayaṃ śubhe kam
ava sindhuṃ varuṇo dyaur iva sthād drapso na śveto mṛgas tuviṣmān
gambhīraśaṃso rajaso vimānaḥ supārakṣatraḥ sato asya rājā
yo mṛḷayāti cakruṣe cid āgo vayaṃ syāma varuṇe anāgāḥ
anu vratāny aditer ṛdhanto yūyam pāta svastibhiḥ sadā naḥ
pra śundhyuvaṃ varuṇāya preṣṭhām matiṃ vasiṣṭha mīḷhuṣe bharasva
ya īm arvāñcaṃ karate yajatraṃ sahasrāmaghaṃ vṛṣaṇam bṛhantam
adhā nv asya saṃdṛśaṃ jaganvān agner anīkaṃ varuṇasya maṃsi
svar yad aśmann adhipā u andho 'bhi mā vapur dṛśaye ninīyāt
ā yad ruhāva varuṇaś ca nāvam pra yat samudram īrayāva madhyam
adhi yad apāṃ snubhiś carāva pra preṅkha īṅkhayāvahai śubhe kam
vasiṣṭhaṃ ha varuṇo nāvy ādhād ṛṣiṃ cakāra svapā mahobhiḥ
stotāraṃ vipraḥ sudinatve ahnāṃ yān nu dyāvas tatanan yād uṣāsaḥ
kva tyāni nau sakhyā babhūvuḥ sacāvahe yad avṛkam purā cit
bṛhantam mānaṃ varuṇa svadhāvaḥ sahasradvāraṃ jagamā gṛhaṃ te
ya āpir nityo varuṇa priyaḥ san tvām āgāṃsi kṛṇavat sakhā te
mā ta enasvanto yakṣin bhujema yandhi ṣmā vipra stuvate varūtham
dhruvāsu tvāsu kṣitiṣu kṣiyanto vy asmat pāśaṃ varuṇo mumocat
avo vanvānā aditer upasthād yūyam pāta svastibhiḥ sadā naḥ
mo ṣu varuṇa mṛnmayaṃ gṛhaṃ rājann ahaṃ gamam
mṛḷā sukṣatra mṛḷaya
yad emi prasphurann iva dṛtir na dhmāto adrivaḥ
mṛḷā sukṣatra mṛḷaya
kratvaḥ samaha dīnatā pratīpaṃ jagamā śuce
mṛḷā sukṣatra mṛḷaya
apām madhye tasthivāṃsaṃ tṛṣṇāvidaj jaritāram
mṛḷā sukṣatra mṛḷaya
yat kiṃ cedaṃ varuṇa daivye jane 'bhidroham manuṣyāś carāmasi
acittī yat tava dharmā yuyopima mā nas tasmād enaso deva rīriṣaḥ
pra vīrayā śucayo dadrire vām adhvaryubhir madhumantaḥ sutāsaḥ
vaha vāyo niyuto yāhy acchā pibā sutasyāndhaso madāya
īśānāya prahutiṃ yas ta ānaṭ chuciṃ somaṃ śucipās tubhyaṃ vāyo
kṛṇoṣi tam martyeṣu praśastaṃ jāto-jāto jāyate vājy asya
rāye nu yaṃ jajñatū rodasīme rāye devī dhiṣaṇā dhāti devam
adha vāyuṃ niyutaḥ saścata svā uta śvetaṃ vasudhitiṃ nireke
ucchann uṣasaḥ sudinā ariprā uru jyotir vividur dīdhyānāḥ
gavyaṃ cid ūrvam uśijo vi vavrus teṣām anu pradivaḥ sasrur āpaḥ
te satyena manasā dīdhyānāḥ svena yuktāsaḥ kratunā vahanti
indravāyū vīravāhaṃ rathaṃ vām īśānayor abhi pṛkṣaḥ sacante
īśānāso ye dadhate svar ṇo gobhir aśvebhir vasubhir hiraṇyaiḥ
indravāyū sūrayo viśvam āyur arvadbhir vīraiḥ pṛtanāsu sahyuḥ
arvanto na śravaso bhikṣamāṇā indravāyū suṣṭutibhir vasiṣṭhāḥ
vājayantaḥ sv avase huvema yūyam pāta svastibhiḥ sadā naḥ
kuvid aṅga namasā ye vṛdhāsaḥ purā devā anavadyāsa āsan
te vāyave manave bādhitāyāvāsayann uṣasaṃ sūryeṇa
uśantā dūtā na dabhāya gopā māsaś ca pāthaḥ śaradaś ca pūrvīḥ
indravāyū suṣṭutir vām iyānā mārḍīkam īṭṭe suvitaṃ ca navyam
pīvoannāṃ rayivṛdhaḥ sumedhāḥ śvetaḥ siṣakti niyutām abhiśrīḥ
te vāyave samanaso vi tasthur viśven naraḥ svapatyāni cakruḥ
yāvat taras tanvo yāvad ojo yāvan naraś cakṣasā dīdhyānāḥ
śuciṃ somaṃ śucipā pātam asme indravāyū sadatam barhir edam
niyuvānā niyuta spārhavīrā indravāyū sarathaṃ yātam arvāk
idaṃ hi vām prabhṛtam madhvo agram adha prīṇānā vi mumuktam asme
yā vāṃ śataṃ niyuto yāḥ sahasram indravāyū viśvavārāḥ sacante
ābhir yātaṃ suvidatrābhir arvāk pātaṃ narā pratibhṛtasya madhvaḥ
arvanto na śravaso bhikṣamāṇā indravāyū suṣṭutibhir vasiṣṭhāḥ
vājayantaḥ sv avase huvema yūyam pāta svastibhiḥ sadā naḥ
ā vāyo bhūṣa śucipā upa naḥ sahasraṃ te niyuto viśvavāra
upo te andho madyam ayāmi yasya deva dadhiṣe pūrvapeyam
pra sotā jīro adhvareṣv asthāt somam indrāya vāyave pibadhyai
pra yad vām madhvo agriyam bharanty adhvaryavo devayantaḥ śacībhiḥ
pra yābhir yāsi dāśvāṃsam acchā niyudbhir vāyav iṣṭaye duroṇe
ni no rayiṃ subhojasaṃ yuvasva ni vīraṃ gavyam aśvyaṃ ca rādhaḥ
ye vāyava indramādanāsa ādevāso nitośanāso aryaḥ
ghnanto vṛtrāṇi sūribhiḥ ṣyāma sāsahvāṃso yudhā nṛbhir amitrān
ā no niyudbhiḥ śatinībhir adhvaraṃ sahasriṇībhir upa yāhi yajñam
vāyo asmin savane mādayasva yūyam pāta svastibhiḥ sadā naḥ
śuciṃ nu stomaṃ navajātam adyendrāgnī vṛtrahaṇā juṣethām
ubhā hi vāṃ suhavā johavīmi tā vājaṃ sadya uśate dheṣṭhā
tā sānasī śavasānā hi bhūtaṃ sākaṃvṛdhā śavasā śūśuvāṃsā
kṣayantau rāyo yavasasya bhūreḥ pṛṅktaṃ vājasya sthavirasya ghṛṣveḥ
upo ha yad vidathaṃ vājino gur dhībhir viprāḥ pramatim icchamānāḥ
arvanto na kāṣṭhāṃ nakṣamāṇā indrāgnī johuvato naras te
gīrbhir vipraḥ pramatim icchamāna īṭṭe rayiṃ yaśasam pūrvabhājam
indrāgnī vṛtrahaṇā suvajrā pra no navyebhis tirataṃ deṣṇaiḥ
saṃ yan mahī mithatī spardhamāne tanūrucā śūrasātā yataite
adevayuṃ vidathe devayubhiḥ satrā hataṃ somasutā janena
imām u ṣu somasutim upa na endrāgnī saumanasāya yātam
nū cid dhi parimamnāthe asmān ā vāṃ śaśvadbhir vavṛtīya vājaiḥ
so agna enā namasā samiddho 'cchā mitraṃ varuṇam indraṃ voceḥ
yat sīm āgaś cakṛmā tat su mṛḷa tad aryamāditiḥ śiśrathantu
etā agna āśuṣāṇāsa iṣṭīr yuvoḥ sacābhy aśyāma vājān
mendro no viṣṇur marutaḥ pari khyan yūyam pāta svastibhiḥ sadā naḥ
iyaṃ vām asya manmana indrāgnī pūrvyastutiḥ
abhrād vṛṣṭir ivājani
śṛṇutaṃ jaritur havam indrāgnī vanataṃ giraḥ
īśānā pipyataṃ dhiyaḥ
mā pāpatvāya no narendrāgnī mābhiśastaye
mā no rīradhataṃ nide
indre agnā namo bṛhat suvṛktim erayāmahe
dhiyā dhenā avasyavaḥ
tā hi śaśvanta īḷata itthā viprāsa ūtaye
sabādho vājasātaye
tā vāṃ gīrbhir vipanyavaḥ prayasvanto havāmahe
medhasātā saniṣyavaḥ
indrāgnī avasā gatam asmabhyaṃ carṣaṇīsahā
mā no duḥśaṃsa īśata
mā kasya no araruṣo dhūrtiḥ praṇaṅ martyasya
indrāgnī śarma yacchatam
gomad dhiraṇyavad vasu yad vām aśvāvad īmahe
indrāgnī tad vanemahi
yat soma ā sute nara indrāgnī ajohavuḥ
saptīvantā saparyavaḥ
ukthebhir vṛtrahantamā yā mandānā cid ā girā
āṅgūṣair āvivāsataḥ
tāv id duḥśaṃsam martyaṃ durvidvāṃsaṃ rakṣasvinam
ābhogaṃ hanmanā hatam udadhiṃ hanmanā hatam
pra kṣodasā dhāyasā sasra eṣā sarasvatī dharuṇam āyasī pūḥ
prabābadhānā rathyeva yāti viśvā apo mahinā sindhur anyāḥ
ekācetat sarasvatī nadīnāṃ śucir yatī giribhya ā samudrāt
rāyaś cetantī bhuvanasya bhūrer ghṛtam payo duduhe nāhuṣāya
sa vāvṛdhe naryo yoṣaṇāsu vṛṣā śiśur vṛṣabho yajñiyāsu
sa vājinam maghavadbhyo dadhāti vi sātaye tanvam māmṛjīta
uta syā naḥ sarasvatī juṣāṇopa śravat subhagā yajṇe asmin
mitajñubhir namasyair iyānā rāyā yujā cid uttarā sakhibhyaḥ
imā juhvānā yuṣmad ā namobhiḥ prati stomaṃ sarasvati juṣasva
tava śarman priyatame dadhānā upa stheyāma śaraṇaṃ na vṛkṣam
ayam u te sarasvati vasiṣṭho dvārāv ṛtasya subhage vy āvaḥ
vardha śubhre stuvate rāsi vājān yūyam pāta svastibhiḥ sadā naḥ
bṛhad u gāyiṣe vaco 'suryā nadīnām
sarasvatīm in mahayā suvṛktibhi stomair vasiṣṭha rodasī
ubhe yat te mahinā śubhre andhasī adhikṣiyanti pūravaḥ
sā no bodhy avitrī marutsakhā coda rādho maghonām
bhadram id bhadrā kṛṇavat sarasvaty akavārī cetati vājinīvatī
gṛṇānā jamadagnivat stuvānā ca vasiṣṭhavat
janīyanto nv agravaḥ putrīyantaḥ sudānavaḥ
sarasvantaṃ havāmahe
ye te sarasva ūrmayo madhumanto ghṛtaścutaḥ
tebhir no 'vitā bhava
pīpivāṃsaṃ sarasvata stanaṃ yo viśvadarśataḥ
bhakṣīmahi prajām iṣam
yajñe divo nṛṣadane pṛthivyā naro yatra devayavo madanti
indrāya yatra savanāni sunve gaman madāya prathamaṃ vayaś ca
ā daivyā vṛṇīmahe 'vāṃsi bṛhaspatir no maha ā sakhāyaḥ
yathā bhavema mīḷhuṣe anāgā yo no dātā parāvataḥ piteva
tam u jyeṣṭhaṃ namasā havirbhiḥ suśevam brahmaṇas patiṃ gṛṇīṣe
indraṃ śloko mahi daivyaḥ siṣaktu yo brahmaṇo devakṛtasya rājā
sa ā no yoniṃ sadatu preṣṭho bṛhaspatir viśvavāro yo asti
kāmo rāyaḥ suvīryasya taṃ dāt parṣan no ati saścato ariṣṭān
tam ā no arkam amṛtāya juṣṭam ime dhāsur amṛtāsaḥ purājāḥ
śucikrandaṃ yajatam pastyānām bṛhaspatim anarvāṇaṃ huvema
taṃ śagmāso aruṣāso aśvā bṛhaspatiṃ sahavāho vahanti
sahaś cid yasya nīlavat sadhasthaṃ nabho na rūpam aruṣaṃ vasānāḥ
sa hi śuciḥ śatapatraḥ sa śundhyur hiraṇyavāśīr iṣiraḥ svarṣāḥ
bṛhaspatiḥ sa svāveśa ṛṣvaḥ purū sakhibhya āsutiṃ kariṣṭhaḥ
devī devasya rodasī janitrī bṛhaspatiṃ vāvṛdhatur mahitvā
dakṣāyyāya dakṣatā sakhāyaḥ karad brahmaṇe sutarā sugādhā
iyaṃ vām brahmaṇas pate suvṛktir brahmendrāya vajriṇe akāri
aviṣṭaṃ dhiyo jigṛtam purandhīr jajastam aryo vanuṣām arātīḥ
bṛhaspate yuvam indraś ca vasvo divyasyeśāthe uta pārthivasya
dhattaṃ rayiṃ stuvate kīraye cid yūyam pāta svastibhiḥ sadā naḥ
adhvaryavo 'ruṇaṃ dugdham aṃśuṃ juhotana vṛṣabhāya kṣitīnām
gaurād vedīyāṃ avapānam indro viśvāhed yāti sutasomam icchan
yad dadhiṣe pradivi cārv annaṃ dive-dive pītim id asya vakṣi
uta hṛdota manasā juṣāṇa uśann indra prasthitān pāhi somān
jajñānaḥ somaṃ sahase papātha pra te mātā mahimānam uvāca
endra paprāthorv antarikṣaṃ yudhā devebhyo varivaś cakartha
yad yodhayā mahato manyamānān sākṣāma tān bāhubhiḥ śāśadānān
yad vā nṛbhir vṛta indrābhiyudhyās taṃ tvayājiṃ sauśravasaṃ jayema
prendrasya vocam prathamā kṛtāni pra nūtanā maghavā yā cakāra
yaded adevīr asahiṣṭa māyā athābhavat kevalaḥ somo asya
tavedaṃ viśvam abhitaḥ paśavyaṃ yat paśyasi cakṣasā sūryasya
gavām asi gopatir eka indra bhakṣīmahi te prayatasya vasvaḥ
bṛhaspate yuvam indraś ca vasvo divyasyeśāthe uta pārthivasya
dhattaṃ rayiṃ stuvate kīraye cid yūyam pāta svastibhiḥ sadā naḥ
paro mātrayā tanvā vṛdhāna na te mahitvam anv aśnuvanti
ubhe te vidma rajasī pṛthivyā viṣṇo deva tvam paramasya vitse
na te viṣṇo jāyamāno na jāto deva mahimnaḥ param antam āpa
ud astabhnā nākam ṛṣvam bṛhantaṃ dādhartha prācīṃ kakubham pṛthivyāḥ
irāvatī dhenumatī hi bhūtaṃ sūyavasinī manuṣe daśasyā
vy astabhnā rodasī viṣṇav ete dādhartha pṛthivīm abhito mayūkhaiḥ
uruṃ yajñāya cakrathur u lokaṃ janayantā sūryam uṣāsam agnim
dāsasya cid vṛṣaśiprasya māyā jaghnathur narā pṛtanājyeṣu
indrāviṣṇū dṛṃhitāḥ śambarasya nava puro navatiṃ ca śnathiṣṭam
śataṃ varcinaḥ sahasraṃ ca sākaṃ hatho apraty asurasya vīrān
iyam manīṣā bṛhatī bṛhantorukramā tavasā vardhayantī
rare vāṃ stomaṃ vidatheṣu viṣṇo pinvatam iṣo vṛjaneṣv indra
vaṣaṭ te viṣṇav āsa ā kṛṇomi tan me juṣasva śipiviṣṭa havyam
vardhantu tvā suṣṭutayo giro me yūyam pāta svastibhiḥ sadā naḥ
nū marto dayate saniṣyan yo viṣṇava urugāyāya dāśat
pra yaḥ satrācā manasā yajāta etāvantaṃ naryam āvivāsāt
tvaṃ viṣṇo sumatiṃ viśvajanyām aprayutām evayāvo matiṃ dāḥ
parco yathā naḥ suvitasya bhūrer aśvāvataḥ puruścandrasya rāyaḥ
trir devaḥ pṛthivīm eṣa etāṃ vi cakrame śatarcasam mahitvā
pra viṣṇur astu tavasas tavīyān tveṣaṃ hy asya sthavirasya nāma
vi cakrame pṛthivīm eṣa etāṃ kṣetrāya viṣṇur manuṣe daśasyan
dhruvāso asya kīrayo janāsa urukṣitiṃ sujanimā cakāra
pra tat te adya śipiviṣṭa nāmāryaḥ śaṃsāmi vayunāni vidvān
taṃ tvā gṛṇāmi tavasam atavyān kṣayantam asya rajasaḥ parāke
kim it te viṣṇo paricakṣyam bhūt pra yad vavakṣe śipiviṣṭo asmi
mā varpo asmad apa gūha etad yad anyarūpaḥ samithe babhūtha
vaṣaṭ te viṣṇav āsa ā kṛṇomi tan me juṣasva śipiviṣṭa havyam
vardhantu tvā suṣṭutayo giro me yūyam pāta svastibhiḥ sadā naḥ
tisro vācaḥ pra vada jyotiragrā yā etad duhre madhudogham ūdhaḥ
sa vatsaṃ kṛṇvan garbham oṣadhīnāṃ sadyo jāto vṛṣabho roravīti
yo vardhana oṣadhīnāṃ yo apāṃ yo viśvasya jagato deva īśe
sa tridhātu śaraṇaṃ śarma yaṃsat trivartu jyotiḥ svabhiṣṭy asme
starīr u tvad bhavati sūta u tvad yathāvaśaṃ tanvaṃ cakra eṣaḥ
pituḥ payaḥ prati gṛbhṇāti mātā tena pitā vardhate tena putraḥ
yasmin viśvāni bhuvanāni tasthus tisro dyāvas tredhā sasrur āpaḥ
trayaḥ kośāsa upasecanāso madhva ścotanty abhito virapśam
idaṃ vacaḥ parjanyāya svarāje hṛdo astv antaraṃ taj jujoṣat
mayobhuvo vṛṣṭayaḥ santv asme supippalā oṣadhīr devagopāḥ
sa retodhā vṛṣabhaḥ śaśvatīnāṃ tasminn ātmā jagatas tasthuṣaś ca
tan ma ṛtam pātu śataśāradāya yūyam pāta svastibhiḥ sadā naḥ
parjanyāya pra gāyata divas putrāya mīḷhuṣe
sa no yavasam icchatu
yo garbham oṣadhīnāṃ gavāṃ kṛṇoty arvatām
parjanyaḥ puruṣīṇām
tasmā id āsye havir juhotā madhumattamam
iḷāṃ naḥ saṃyataṃ karat
saṃvatsaraṃ śaśayānā brāhmaṇā vratacāriṇaḥ
vācam parjanyajinvitām pra maṇḍūkā avādiṣuḥ
divyā āpo abhi yad enam āyan dṛtiṃ na śuṣkaṃ sarasī śayānam
gavām aha na māyur vatsinīnām maṇḍūkānāṃ vagnur atrā sam eti
yad īm enāṃ uśato abhy avarṣīt tṛṣyāvataḥ prāvṛṣy āgatāyām
akhkhalīkṛtyā pitaraṃ na putro anyo anyam upa vadantam eti
anyo anyam anu gṛbhṇāty enor apām prasarge yad amandiṣātām
maṇḍūko yad abhivṛṣṭaḥ kaniṣkan pṛśniḥ sampṛṅkte haritena vācam
yad eṣām anyo anyasya vācaṃ śāktasyeva vadati śikṣamāṇaḥ
sarvaṃ tad eṣāṃ samṛdheva parva yat suvāco vadathanādhy apsu
gomāyur eko ajamāyur ekaḥ pṛśnir eko harita eka eṣām
samānaṃ nāma bibhrato virūpāḥ purutrā vācam pipiśur vadantaḥ
brāhmaṇāso atirātre na some saro na pūrṇam abhito vadantaḥ
saṃvatsarasya tad ahaḥ pari ṣṭha yan maṇḍūkāḥ prāvṛṣīṇam babhūva
brāhmaṇāsaḥ somino vācam akrata brahma kṛṇvantaḥ parivatsarīṇam
adhvaryavo gharmiṇaḥ siṣvidānā āvir bhavanti guhyā na ke cit
devahitiṃ jugupur dvādaśasya ṛtuṃ naro na pra minanty ete
saṃvatsare prāvṛṣy āgatāyāṃ taptā gharmā aśnuvate visargam
gomāyur adād ajamāyur adāt pṛśnir adād dharito no vasūni
gavām maṇḍūkā dadataḥ śatāni sahasrasāve pra tiranta āyuḥ
indrāsomā tapataṃ rakṣa ubjataṃ ny arpayataṃ vṛṣaṇā tamovṛdhaḥ
parā śṛṇītam acito ny oṣataṃ hataṃ nudethāṃ ni śiśītam atriṇaḥ
indrāsomā sam aghaśaṃsam abhy aghaṃ tapur yayastu carur agnivāṃ iva
brahmadviṣe kravyāde ghoracakṣase dveṣo dhattam anavāyaṃ kimīdine
indrāsomā duṣkṛto vavre antar anārambhaṇe tamasi pra vidhyatam
yathā nātaḥ punar ekaś canodayat tad vām astu sahase manyumac chavaḥ
indrāsomā vartayataṃ divo vadhaṃ sam pṛthivyā aghaśaṃsāya tarhaṇam
ut takṣataṃ svaryam parvatebhyo yena rakṣo vāvṛdhānaṃ nijūrvathaḥ
indrāsomā vartayataṃ divas pary agnitaptebhir yuvam aśmahanmabhiḥ
tapurvadhebhir ajarebhir atriṇo ni parśāne vidhyataṃ yantu nisvaram
indrāsomā pari vām bhūtu viśvata iyam matiḥ kakṣyāśveva vājinā
yāṃ vāṃ hotrām parihinomi medhayemā brahmāṇi nṛpatīva jinvatam
prati smarethāṃ tujayadbhir evair hataṃ druho rakṣaso bhaṅgurāvataḥ
indrāsomā duṣkṛte mā sugam bhūd yo naḥ kadā cid abhidāsati druhā
yo mā pākena manasā carantam abhicaṣṭe anṛtebhir vacobhiḥ
āpa iva kāśinā saṃgṛbhītā asann astv āsata indra vaktā
ye pākaśaṃsaṃ viharanta evair ye vā bhadraṃ dūṣayanti svadhābhiḥ
ahaye vā tān pradadātu soma ā vā dadhātu nirṛter upasthe
yo no rasaṃ dipsati pitvo agne yo aśvānāṃ yo gavāṃ yas tanūnām
ripu stena steyakṛd dabhram etu ni ṣa hīyatāṃ tanvā tanā ca
paraḥ so astu tanvā tanā ca tisraḥ pṛthivīr adho astu viśvāḥ
prati śuṣyatu yaśo asya devā yo no divā dipsati yaś ca naktam
suvijñānaṃ cikituṣe janāya sac cāsac ca vacasī paspṛdhāte
tayor yat satyaṃ yatarad ṛjīyas tad it somo 'vati hanty āsat
na vā u somo vṛjinaṃ hinoti na kṣatriyam mithuyā dhārayantam
hanti rakṣo hanty āsad vadantam ubhāv indrasya prasitau śayāte
yadi vāham anṛtadeva āsa moghaṃ vā devāṃ apyūhe agne
kim asmabhyaṃ jātavedo hṛṇīṣe droghavācas te nirṛthaṃ sacantām
adyā murīya yadi yātudhāno asmi yadi vāyus tatapa pūruṣasya
adhā sa vīrair daśabhir vi yūyā yo mā moghaṃ yātudhānety āha
yo māyātuṃ yātudhānety āha yo vā rakṣāḥ śucir asmīty āha
indras taṃ hantu mahatā vadhena viśvasya jantor adhamas padīṣṭa
pra yā jigāti khargaleva naktam apa druhā tanvaṃ gūhamānā
vavrāṃ anantāṃ ava sā padīṣṭa grāvāṇo ghnantu rakṣasa upabdaiḥ
vi tiṣṭhadhvam maruto vikṣv icchata gṛbhāyata rakṣasaḥ sam pinaṣṭana
vayo ye bhūtvī patayanti naktabhir ye vā ripo dadhire deve adhvare
pra vartaya divo aśmānam indra somaśitam maghavan saṃ śiśādhi
prāktād apāktād adharād udaktād abhi jahi rakṣasaḥ parvatena
eta u tye patayanti śvayātava indraṃ dipsanti dipsavo 'dābhyam
śiśīte śakraḥ piśunebhyo vadhaṃ nūnaṃ sṛjad aśaniṃ yātumadbhyaḥ
indro yātūnām abhavat parāśaro havirmathīnām abhy āvivāsatām
abhīd u śakraḥ paraśur yathā vanam pātreva bhindan sata eti rakṣasaḥ
ulūkayātuṃ śuśulūkayātuṃ jahi śvayātum uta kokayātum
suparṇayātum uta gṛdhrayātuṃ dṛṣadeva pra mṛṇa rakṣa indra
mā no rakṣo abhi naḍ yātumāvatām apocchatu mithunā yā kimīdinā
pṛthivī naḥ pārthivāt pātv aṃhaso 'ntarikṣaṃ divyāt pātv asmān
indra jahi pumāṃsaṃ yātudhānam uta striyam māyayā śāśadānām
vigrīvāso mūradevā ṛdantu mā te dṛśan sūryam uccarantam
prati cakṣva vi cakṣvendraś ca soma jāgṛtam
rakṣobhyo vadham asyatam aśaniṃ yātumadbhyaḥ
mā cid anyad vi śaṃsata sakhāyo mā riṣaṇyata
indram it stotā vṛṣaṇaṃ sacā sute muhur ukthā ca śaṃsata
avakrakṣiṇaṃ vṛṣabhaṃ yathājuraṃ gāṃ na carṣaṇīsaham
vidveṣaṇaṃ saṃvananobhayaṅkaram maṃhiṣṭham ubhayāvinam
yac cid dhi tvā janā ime nānā havanta ūtaye
asmākam brahmedam indra bhūtu te 'hā viśvā ca vardhanam
vi tartūryante maghavan vipaścito 'ryo vipo janānām
upa kramasva pururūpam ā bhara vājaṃ nediṣṭham ūtaye
mahe cana tvām adrivaḥ parā śulkāya deyām
na sahasrāya nāyutāya vajrivo na śatāya śatāmagha
vasyāṃ indrāsi me pitur uta bhrātur abhuñjataḥ
mātā ca me chadayathaḥ samā vaso vasutvanāya rādhase
kveyatha kved asi purutrā cid dhi te manaḥ
alarṣi yudhma khajakṛt purandara pra gāyatrā agāsiṣuḥ
prāsmai gāyatram arcata vāvātur yaḥ purandaraḥ
yābhiḥ kāṇvasyopa barhir āsadaṃ yāsad vajrī bhinat puraḥ
ye te santi daśagvinaḥ śatino ye sahasriṇaḥ
aśvāso ye te vṛṣaṇo raghudruvas tebhir nas tūyam ā gahi
ā tv adya sabardughāṃ huve gāyatravepasam
indraṃ dhenuṃ sudughām anyām iṣam urudhārām araṅkṛtam
yat tudat sūra etaśaṃ vaṅkū vātasya parṇinā
vahat kutsam ārjuneyaṃ śatakratuḥ tsarad gandharvam astṛtam
ya ṛte cid abhiśriṣaḥ purā jatrubhya ātṛdaḥ
saṃdhātā saṃdhim maghavā purūvasur iṣkartā vihrutam punaḥ
mā bhūma niṣṭyā ivendra tvad araṇā iva
vanāni na prajahitāny adrivo duroṣāso amanmahi
amanmahīd anāśavo 'nugrāsaś ca vṛtrahan
sakṛt su te mahatā śūra rādhasā anu stomam mudīmahi
yadi stomam mama śravad asmākam indram indavaḥ
tiraḥ pavitraṃ sasṛvāṃsa āśavo mandantu tugryāvṛdhaḥ
ā tv adya sadhastutiṃ vāvātuḥ sakhyur ā gahi
upastutir maghonām pra tvāvatv adhā te vaśmi suṣṭutim
sotā hi somam adribhir em enam apsu dhāvata
gavyā vastreva vāsayanta in naro nir dhukṣan vakṣaṇābhyaḥ
adha jmo adha vā divo bṛhato rocanād adhi
ayā vardhasva tanvā girā mamā jātā sukrato pṛṇa
indrāya su madintamaṃ somaṃ sotā vareṇyam
śakra eṇam pīpayad viśvayā dhiyā hinvānaṃ na vājayum
mā tvā somasya galdayā sadā yācann ahaṃ girā
bhūrṇim mṛgaṃ na savaneṣu cukrudhaṃ ka īśānaṃ na yāciṣat
madeneṣitam madam ugram ugreṇa śavasā
viśveṣāṃ tarutāram madacyutam made hi ṣmā dadāti naḥ
śevāre vāryā puru devo martāya dāśuṣe
sa sunvate ca stuvate ca rāsate viśvagūrto ariṣṭutaḥ
endra yāhi matsva citreṇa deva rādhasā
saro na prāsy udaraṃ sapītibhir ā somebhir uru sphiram
ā tvā sahasram ā śataṃ yuktā rathe hiraṇyaye
brahmayujo haraya indra keśino vahantu somapītaye
ā tvā rathe hiraṇyaye harī mayūraśepyā
śitipṛṣṭhā vahatām madhvo andhaso vivakṣaṇasya pītaye
pibā tv asya girvaṇaḥ sutasya pūrvapā iva
pariṣkṛtasya rasina iyam āsutiś cārur madāya patyate
ya eko asti daṃsanā mahāṃ ugro abhi vrataiḥ
gamat sa śiprī na sa yoṣad ā gamad dhavaṃ na pari varjati
tvam puraṃ cariṣṇvaṃ vadhaiḥ śuṣṇasya sam piṇak
tvam bhā anu caro adha dvitā yad indra havyo bhuvaḥ
mama tvā sūra udite mama madhyandine divaḥ
mama prapitve apiśarvare vasav ā stomāso avṛtsata
stuhi stuhīd ete ghā te maṃhiṣṭhāso maghonām
ninditāśvaḥ prapathī paramajyā maghasya medhyātithe
ā yad aśvān vananvataḥ śraddhayāhaṃ rathe ruham
uta vāmasya vasunaś ciketati yo asti yādvaḥ paśuḥ
ya ṛjrā mahyam māmahe saha tvacā hiraṇyayā
eṣa viśvāny abhy astu saubhagāsaṅgasya svanadrathaḥ
adha plāyogir ati dāsad anyān āsaṅgo agne daśabhiḥ sahasraiḥ
adhokṣaṇo daśa mahyaṃ ruśanto naḷā iva saraso nir atiṣṭhan
anv asya sthūraṃ dadṛśe purastād anastha ūrur avarambamāṇaḥ
śaśvatī nāry abhicakṣyāha subhadram arya bhojanam bibharṣi
idaṃ vaso sutam andhaḥ pibā supūrṇam udaram
anābhayin rarimā te
nṛbhir dhūtaḥ suto aśnair avyo vāraiḥ paripūtaḥ
aśvo na nikto nadīṣu
taṃ te yavaṃ yathā gobhiḥ svādum akarma śrīṇantaḥ
indra tvāsmin sadhamāde
indra it somapā eka indraḥ sutapā viśvāyuḥ
antar devān martyāṃś ca
na yaṃ śukro na durāśīr na tṛprā uruvyacasam
apaspṛṇvate suhārdam
gobhir yad īm anye asman mṛgaṃ na vrā mṛgayante
abhitsaranti dhenubhiḥ
traya indrasya somāḥ sutāsaḥ santu devasya
sve kṣaye sutapāvnaḥ
trayaḥ kośāsa ścotanti tisraś camvaḥ supūrṇāḥ
samāne adhi bhārman
śucir asi puruniṣṭhāḥ kṣīrair madhyata āśīrtaḥ
dadhnā mandiṣṭhaḥ śūrasya
ime ta indra somās tīvrā asme sutāsaḥ
śukrā āśiraṃ yācante
tāṃ āśiram puroḷāśam indremaṃ somaṃ śrīṇīhi
revantaṃ hi tvā śṛṇomi
hṛtsu pītāso yudhyante durmadāso na surāyām
ūdhar na nagnā jarante
revāṃ id revata stotā syāt tvāvato maghonaḥ
pred u harivaḥ śrutasya
ukthaṃ cana śasyamānam agor arir ā ciketa
na gāyatraṃ gīyamānam
mā na indra pīyatnave mā śardhate parā dāḥ
śikṣā śacīvaḥ śacībhiḥ
vayam u tvā tadidarthā indra tvāyantaḥ sakhāyaḥ
kaṇvā ukthebhir jarante
na ghem anyad ā papana vajrinn apaso naviṣṭau
taved u stomaṃ ciketa
icchanti devāḥ sunvantaṃ na svapnāya spṛhayanti
yanti pramādam atandrāḥ
o ṣu pra yāhi vājebhir mā hṛṇīthā abhy asmān
mahāṃ iva yuvajāniḥ
mo ṣv adya durhaṇāvān sāyaṃ karad āre asmat
aśrīra iva jāmātā
vidmā hy asya vīrasya bhūridāvarīṃ sumatim
triṣu jātasya manāṃsi
ā tū ṣiñca kaṇvamantaṃ na ghā vidma śavasānāt
yaśastaraṃ śatamūteḥ
jyeṣṭhena sotar indrāya somaṃ vīrāya śakrāya
bharā piban naryāya
yo vediṣṭho avyathiṣv aśvāvantaṃ jaritṛbhyaḥ
vājaṃ stotṛbhyo gomantam
panyam-panyam it sotāra ā dhāvata madyāya
somaṃ vīrāya śūrāya
pātā vṛtrahā sutam ā ghā gaman nāre asmat
ni yamate śatamūtiḥ
eha harī brahmayujā śagmā vakṣataḥ sakhāyam
gīrbhiḥ śrutaṃ girvaṇasam
svādavaḥ somā ā yāhi śrītāḥ somā ā yāhi
śiprinn ṛṣīvaḥ śacīvo nāyam acchā sadhamādam
stutaś ca yās tvā vardhanti mahe rādhase nṛmṇāya
indra kāriṇaṃ vṛdhantaḥ
giraś ca yās te girvāha ukthā ca tubhyaṃ tāni
satrā dadhire śavāṃsi
eved eṣa tuvikūrmir vājāṃ eko vajrahastaḥ
sanād amṛkto dayate
hantā vṛtraṃ dakṣiṇenendraḥ purū puruhūtaḥ
mahān mahībhiḥ śacībhiḥ
yasmin viśvāś carṣaṇaya uta cyautnā jrayāṃsi ca
anu ghen mandī maghonaḥ
eṣa etāni cakārendro viśvā yo 'ti śṛṇve
vājadāvā maghonām
prabhartā rathaṃ gavyantam apākāc cid yam avati
ino vasu sa hi voḷhā
sanitā vipro arvadbhir hantā vṛtraṃ nṛbhiḥ śūraḥ
satyo 'vitā vidhantam
yajadhvainam priyamedhā indraṃ satrācā manasā
yo bhūt somaiḥ satyamadvā
gāthaśravasaṃ satpatiṃ śravaskāmam purutmānam
kaṇvāso gāta vājinam
ya ṛte cid gās padebhyo dāt sakhā nṛbhyaḥ śacīvān
ye asmin kāmam aśriyan
itthā dhīvantam adrivaḥ kāṇvam medhyātithim
meṣo bhūto 'bhi yann ayaḥ
śikṣā vibhindo asmai catvāry ayutā dadat
aṣṭā paraḥ sahasrā
uta su tye payovṛdhā mākī raṇasya naptyā
janitvanāya māmahe
pibā sutasya rasino matsvā na indra gomataḥ
āpir no bodhi sadhamādyo vṛdhe 'smāṃ avantu te dhiyaḥ
bhūyāma te sumatau vājino vayam mā na star abhimātaye
asmāñ citrābhir avatād abhiṣṭibhir ā naḥ sumneṣu yāmaya
imā u tvā purūvaso giro vardhantu yā mama
pāvakavarṇāḥ śucayo vipaścito 'bhi stomair anūṣata
ayaṃ sahasram ṛṣibhiḥ sahaskṛtaḥ samudra iva paprathe
satyaḥ so asya mahimā gṛṇe śavo yajñeṣu viprarājye
indram id devatātaya indram prayaty adhvare
indraṃ samīke vanino havāmaha indraṃ dhanasya sātaye
indro mahnā rodasī paprathac chava indraḥ sūryam arocayat
indre ha viśvā bhuvanāni yemira indre suvānāsa indavaḥ
abhi tvā pūrvapītaya indra stomebhir āyavaḥ
samīcīnāsa ṛbhavaḥ sam asvaran rudrā gṛṇanta pūrvyam
asyed indro vāvṛdhe vṛṣṇyaṃ śavo made sutasya viṣṇavi
adyā tam asya mahimānam āyavo 'nu ṣṭuvanti pūrvathā
tat tvā yāmi suvīryaṃ tad brahma pūrvacittaye
yenā yatibhyo bhṛgave dhane hite yena praskaṇvam āvitha
yenā samudram asṛjo mahīr apas tad indra vṛṣṇi te śavaḥ
sadyaḥ so asya mahimā na saṃnaśe yaṃ kṣoṇīr anucakrade
śagdhī na indra yat tvā rayiṃ yāmi suvīryam
śagdhi vājāya prathamaṃ siṣāsate śagdhi stomāya pūrvya
śagdhī no asya yad dha pauram āvitha dhiya indra siṣāsataḥ
śagdhi yathā ruśamaṃ śyāvakaṃ kṛpam indra prāvaḥ svarṇaram
kan navyo atasīnāṃ turo gṛṇīta martyaḥ
nahī nv asya mahimānam indriyaṃ svar gṛṇanta ānaśuḥ
kad u stuvanta ṛtayanta devata ṛṣiḥ ko vipra ohate
kadā havam maghavann indra sunvataḥ kad u stuvata ā gamaḥ
ud u tye madhumattamā gira stomāsa īrate
satrājito dhanasā akṣitotayo vājayanto rathā iva
kaṇvā iva bhṛgavaḥ sūryā iva viśvam id dhītam ānaśuḥ
indraṃ stomebhir mahayanta āyavaḥ priyamedhāso asvaran
yukṣvā hi vṛtrahantama harī indra parāvataḥ
arvācīno maghavan somapītaya ugra ṛṣvebhir ā gahi
ime hi te kāravo vāvaśur dhiyā viprāso medhasātaye
sa tvaṃ no maghavann indra girvaṇo veno na śṛṇudhī havam
nir indra bṛhatībhyo vṛtraṃ dhanubhyo asphuraḥ
nir arbudasya mṛgayasya māyino niḥ parvatasya gā ājaḥ
nir agnayo rurucur nir u sūryo niḥ soma indriyo rasaḥ
nir antarikṣād adhamo mahām ahiṃ kṛṣe tad indra pauṃsyam
yam me dur indro marutaḥ pākasthāmā kaurayāṇaḥ
viśveṣāṃ tmanā śobhiṣṭham upeva divi dhāvamānam
rohitam me pākasthāmā sudhuraṃ kakṣyaprām
adād rāyo vibodhanam
yasmā anye daśa prati dhuraṃ vahanti vahnayaḥ
astaṃ vayo na tugryam
ātmā pitus tanūr vāsa ojodā abhyañjanam
turīyam id rohitasya pākasthāmānam bhojaṃ dātāram abravam
yad indra prāg apāg udaṅ nyag vā hūyase nṛbhiḥ
simā purū nṛṣūto asy ānave 'si praśardha turvaśe
yad vā rume ruśame śyāvake kṛpa indra mādayase sacā
kaṇvāsas tvā brahmabhi stomavāhasa indrā yacchanty ā gahi
yathā gauro apā kṛtaṃ tṛṣyann ety averiṇam
āpitve naḥ prapitve tūyam ā gahi kaṇveṣu su sacā piba
mandantu tvā maghavann indrendavo rādhodeyāya sunvate
āmuṣyā somam apibaś camū sutaṃ jyeṣṭhaṃ tad dadhiṣe sahaḥ
pra cakre sahasā saho babhañja manyum ojasā
viśve ta indra pṛtanāyavo yaho ni vṛkṣā iva yemire
sahasreṇeva sacate yavīyudhā yas ta ānaḷ upastutim
putram prāvargaṃ kṛṇute suvīrye dāśnoti namauktibhiḥ
mā bhema mā śramiṣmograsya sakhye tava
mahat te vṛṣṇo abhicakṣyaṃ kṛtam paśyema turvaśaṃ yadum
savyām anu sphigyaṃ vāvase vṛṣā na dāno asya roṣati
madhvā sampṛktāḥ sāragheṇa dhenavas tūyam ehi dravā piba
aśvī rathī surūpa id gomāṃ id indra te sakhā
śvātrabhājā vayasā sacate sadā candro yāti sabhām upa
ṛśyo na tṛṣyann avapānam ā gahi pibā somaṃ vaśāṃ anu
nimeghamāno maghavan dive-diva ojiṣṭhaṃ dadhiṣe sahaḥ
adhvaryo drāvayā tvaṃ somam indraḥ pipāsati
upa nūnaṃ yuyuje vṛṣaṇā harī ā ca jagāma vṛtrahā
svayaṃ cit sa manyate dāśurir jano yatrā somasya tṛmpasi
idaṃ te annaṃ yujyaṃ samukṣitaṃ tasyehi pra dravā piba
ratheṣṭhāyādhvaryavaḥ somam indrāya sotana
adhi bradhnasyādrayo vi cakṣate sunvanto dāśvadhvaram
upa bradhnaṃ vāvātā vṛṣaṇā harī indram apasu vakṣataḥ
arvāñcaṃ tvā saptayo 'dhvaraśriyo vahantu savaned upa
pra pūṣaṇaṃ vṛṇīmahe yujyāya purūvasum
sa śakra śikṣa puruhūta no dhiyā tuje rāye vimocana
saṃ naḥ śiśīhi bhurijor iva kṣuraṃ rāsva rāyo vimocana
tve tan naḥ suvedam usriyaṃ vasu yaṃ tvaṃ hinoṣi martyam
vemi tvā pūṣann ṛñjase vemi stotava āghṛṇe
na tasya vemy araṇaṃ hi tad vaso stuṣe pajrāya sāmne
parā gāvo yavasaṃ kac cid āghṛṇe nityaṃ rekṇo amartya
asmākam pūṣann avitā śivo bhava maṃhiṣṭho vājasātaye
sthūraṃ rādhaḥ śatāśvaṃ kuruṅgasya diviṣṭiṣu
rājñas tveṣasya subhagasya rātiṣu turvaśeṣv amanmahi
dhībhiḥ sātāni kāṇvasya vājinaḥ priyamedhair abhidyubhiḥ
ṣaṣṭiṃ sahasrānu nirmajām aje nir yūthāni gavām ṛṣiḥ
vṛkṣāś cin me abhipitve arāraṇuḥ
gām bhajanta mehanāśvam bhajanta mehanā
dūrād iheva yat saty aruṇapsur aśiśvitat
vi bhānuṃ viśvadhātanat
nṛvad dasrā manoyujā rathena pṛthupājasā
sacethe aśvinoṣasam
yuvābhyāṃ vājinīvasū prati stomā adṛkṣata
vācaṃ dūto yathohiṣe
purupriyā ṇa ūtaye purumandrā purūvasū
stuṣe kaṇvāso aśvinā
maṃhiṣṭhā vājasātameṣayantā śubhas patī
gantārā dāśuṣo gṛham
tā sudevāya dāśuṣe sumedhām avitāriṇīm
ghṛtair gavyūtim ukṣatam
ā na stomam upa dravat tūyaṃ śyenebhir āśubhiḥ
yātam aśvebhir aśvinā
yebhis tisraḥ parāvato divo viśvāni rocanā
trīṃr aktūn paridīyathaḥ
uta no gomatīr iṣa uta sātīr aharvidā
vi pathaḥ sātaye sitam
ā no gomantam aśvinā suvīraṃ surathaṃ rayim
voḷham aśvāvatīr iṣaḥ
vāvṛdhānā śubhas patī dasrā hiraṇyavartanī
pibataṃ somyam madhu
asmabhyaṃ vājinīvasū maghavadbhyaś ca saprathaḥ
chardir yantam adābhyam
ni ṣu brahma janānāṃ yāviṣṭaṃ tūyam ā gatam
mo ṣv anyāṃ upāratam
asya pibatam aśvinā yuvam madasya cāruṇaḥ
madhvo rātasya dhiṣṇyā
asme ā vahataṃ rayiṃ śatavantaṃ sahasriṇam
purukṣuṃ viśvadhāyasam
purutrā cid dhi vāṃ narā vihvayante manīṣiṇaḥ
vāghadbhir aśvinā gatam
janāso vṛktabarhiṣo haviṣmanto araṅkṛtaḥ
yuvāṃ havante aśvinā
asmākam adya vām ayaṃ stomo vāhiṣṭho antamaḥ
yuvābhyām bhūtv aśvinā
yo ha vām madhuno dṛtir āhito rathacarṣaṇe
tataḥ pibatam aśvinā
tena no vājinīvasū paśve tokāya śaṃ gave
vahatam pīvarīr iṣaḥ
uta no divyā iṣa uta sindhūṃr aharvidā
apa dvāreva varṣathaḥ
kadā vāṃ taugryo vidhat samudre jahito narā
yad vāṃ ratho vibhiṣ patāt
yuvaṃ kaṇvāya nāsatyā ṛpiriptāya harmye
śaśvad ūtīr daśasyathaḥ
tābhir ā yātam ūtibhir navyasībhiḥ suśastibhiḥ
yad vāṃ vṛṣaṇvasū huve
yathā cit kaṇvam āvatam priyamedham upastutam
atriṃ śiñjāram aśvinā
yathota kṛtvye dhane 'ṃśuṃ goṣv agastyam
yathā vājeṣu sobharim
etāvad vāṃ vṛṣaṇvasū ato vā bhūyo aśvinā
gṛṇantaḥ sumnam īmahe
rathaṃ hiraṇyavandhuraṃ hiraṇyābhīśum aśvinā
ā hi sthātho divispṛśam
hiraṇyayī vāṃ rabhir īṣā akṣo hiraṇyayaḥ
ubhā cakrā hiraṇyayā
tena no vājinīvasū parāvataś cid ā gatam
upemāṃ suṣṭutim mama
ā vahethe parākāt pūrvīr aśnantāv aśvinā
iṣo dāsīr amartyā
ā no dyumnair ā śravobhir ā rāyā yātam aśvinā
puruścandrā nāsatyā
eha vām pruṣitapsavo vayo vahantu parṇinaḥ
acchā svadhvaraṃ janam
rathaṃ vām anugāyasaṃ ya iṣā vartate saha
na cakram abhi bādhate
hiraṇyayena rathena dravatpāṇibhir aśvaiḥ
dhījavanā nāsatyā
yuvam mṛgaṃ jāgṛvāṃsaṃ svadatho vā vṛṣaṇvasū
tā naḥ pṛṅktam iṣā rayim
tā me aśvinā sanīnāṃ vidyātaṃ navānām
yathā cic caidyaḥ kaśuḥ śatam uṣṭrānāṃ dadat sahasrā daśa gonām
yo me hiraṇyasaṃdṛśo daśa rājño amaṃhata
adhaspadā ic caidyasya kṛṣṭayaś carmamnā abhito janāḥ
mākir enā pathā gād yeneme yanti cedayaḥ
anyo net sūrir ohate bhūridāvattaro janaḥ
mahāṃ indro ya ojasā parjanyo vṛṣṭimāṃ iva
stomair vatsasya vāvṛdhe
prajām ṛtasya piprataḥ pra yad bharanta vahnayaḥ
viprā ṛtasya vāhasā
kaṇvā indraṃ yad akrata stomair yajñasya sādhanam
jāmi bruvata āyudham
sam asya manyave viśo viśvā namanta kṛṣṭayaḥ
samudrāyeva sindhavaḥ
ojas tad asya titviṣa ubhe yat samavartayat
indraś carmeva rodasī
vi cid vṛtrasya dodhato vajreṇa śataparvaṇā
śiro bibheda vṛṣṇinā
imā abhi pra ṇonumo vipām agreṣu dhītayaḥ
agneḥ śocir na didyutaḥ
guhā satīr upa tmanā pra yac chocanta dhītayaḥ
kaṇvā ṛtasya dhārayā
pra tam indra naśīmahi rayiṃ gomantam aśvinam
pra brahma pūrvacittaye
aham id dhi pituṣ pari medhām ṛtasya jagrabha
ahaṃ sūrya ivājani
aham pratnena manmanā giraḥ śumbhāmi kaṇvavat
yenendraḥ śuṣmam id dadhe
ye tvām indra na tuṣṭuvur ṛṣayo ye ca tuṣṭuvuḥ
mamed vardhasva suṣṭutaḥ
yad asya manyur adhvanīd vi vṛtram parvaśo rujan
apaḥ samudram airayat
ni śuṣṇa indra dharṇasiṃ vajraṃ jaghantha dasyavi
vṛṣā hy ugra śṛṇviṣe
na dyāva indram ojasā nāntarikṣāṇi vajriṇam
na vivyacanta bhūmayaḥ
yas ta indra mahīr apa stabhūyamāna āśayat
ni tam padyāsu śiśnathaḥ
ya ime rodasī mahī samīcī samajagrabhīt
tamobhir indra taṃ guhaḥ
ya indra yatayas tvā bhṛgavo ye ca tuṣṭuvuḥ
mamed ugra śrudhī havam
imās ta indra pṛśnayo ghṛtaṃ duhata āśiram
enām ṛtasya pipyuṣīḥ
yā indra prasvas tvāsā garbham acakriran
pari dharmeva sūryam
tvām ic chavasas pate kaṇvā ukthena vāvṛdhuḥ
tvāṃ sutāsa indavaḥ
taved indra praṇītiṣūta praśastir adrivaḥ
yajño vitantasāyyaḥ
ā na indra mahīm iṣam puraṃ na darṣi gomatīm
uta prajāṃ suvīryam
uta tyad āśvaśvyaṃ yad indra nāhuṣīṣv ā
agre vikṣu pradīdayat
abhi vrajaṃ na tatniṣe sūra upākacakṣasam
yad indra mṛḷayāsi naḥ
yad aṅga taviṣīyasa indra prarājasi kṣitīḥ
mahāṃ apāra ojasā
taṃ tvā haviṣmatīr viśa upa bruvata ūtaye
urujrayasam indubhiḥ
upahvare girīṇāṃ saṃgathe ca nadīnām
dhiyā vipro ajāyata
ataḥ samudram udvataś cikitvāṃ ava paśyati
yato vipāna ejati
ād it pratnasya retaso jyotiṣ paśyanti vāsaram
paro yad idhyate divā
kaṇvāsa indra te matiṃ viśve vardhanti pauṃsyam
uto śaviṣṭha vṛṣṇyam
imām ma indra suṣṭutiṃ juṣasva pra su mām ava
uta pra vardhayā matim
uta brahmaṇyā vayaṃ tubhyam pravṛddha vajrivaḥ
viprā atakṣma jīvase
abhi kaṇvā anūṣatāpo na pravatā yatīḥ
indraṃ vananvatī matiḥ
indram ukthāni vāvṛdhuḥ samudram iva sindhavaḥ
anuttamanyum ajaram
ā no yāhi parāvato haribhyāṃ haryatābhyām
imam indra sutam piba
tvām id vṛtrahantama janāso vṛktabarhiṣaḥ
havante vājasātaye
anu tvā rodasī ubhe cakraṃ na varty etaśam
anu suvānāsa indavaḥ
mandasvā su svarṇara utendra śaryaṇāvati
matsvā vivasvato matī
vāvṛdhāna upa dyavi vṛṣā vajry aroravīt
vṛtrahā somapātamaḥ
ṛṣir hi pūrvajā asy eka īśāna ojasā
indra coṣkūyase vasu
asmākaṃ tvā sutāṃ upa vītapṛṣṭhā abhi prayaḥ
śataṃ vahantu harayaḥ
imāṃ su pūrvyāṃ dhiyam madhor ghṛtasya pipyuṣīm
kaṇvā ukthena vāvṛdhuḥ
indram id vimahīnām medhe vṛṇīta martyaḥ
indraṃ saniṣyur ūtaye
arvāñcaṃ tvā puruṣṭuta priyamedhastutā harī
somapeyāya vakṣataḥ
śatam ahaṃ tirindire sahasram parśāv ā dade
rādhāṃsi yādvānām
trīṇi śatāny arvatāṃ sahasrā daśa gonām
daduṣ pajrāya sāmne
ud ānaṭ kakuho divam uṣṭrāñ caturyujo dadat
śravasā yādvaṃ janam
pra yad vas triṣṭubham iṣam maruto vipro akṣarat
vi parvateṣu rājatha
yad aṅga taviṣīyavo yāmaṃ śubhrā acidhvam
ni parvatā ahāsata
ud īrayanta vāyubhir vāśrāsaḥ pṛśnimātaraḥ
dhukṣanta pipyuṣīm iṣam
vapanti maruto miham pra vepayanti parvatān
yad yāmaṃ yānti vāyubhiḥ
ni yad yāmāya vo girir ni sindhavo vidharmaṇe
mahe śuṣmāya yemire
yuṣmāṃ u naktam ūtaye yuṣmān divā havāmahe
yuṣmān prayaty adhvare
ud u tye aruṇapsavaś citrā yāmebhir īrate
vāśrā adhi ṣṇunā divaḥ
sṛjanti raśmim ojasā panthāṃ sūryāya yātave
te bhānubhir vi tasthire
imām me maruto giram imaṃ stomam ṛbhukṣaṇaḥ
imam me vanatā havam
trīṇi sarāṃsi pṛśnayo duduhre vajriṇe madhu
utsaṃ kavandham udriṇam
maruto yad dha vo divaḥ sumnāyanto havāmahe
ā tū na upa gantana
yūyaṃ hi ṣṭhā sudānavo rudrā ṛbhukṣaṇo dame
uta pracetaso made
ā no rayim madacyutam purukṣuṃ viśvadhāyasam
iyartā maruto divaḥ
adhīva yad girīṇāṃ yāmaṃ śubhrā acidhvam
suvānair mandadhva indubhiḥ
etāvataś cid eṣāṃ sumnam bhikṣeta martyaḥ
adābhyasya manmabhiḥ
ye drapsā iva rodasī dhamanty anu vṛṣṭibhiḥ
utsaṃ duhanto akṣitam
ud u svānebhir īrata ud rathair ud u vāyubhiḥ
ut stomaiḥ pṛśnimātaraḥ
yenāva turvaśaṃ yaduṃ yena kaṇvaṃ dhanaspṛtam
rāye su tasya dhīmahi
imā u vaḥ sudānavo ghṛtaṃ na pipyuṣīr iṣaḥ
vardhān kāṇvasya manmabhiḥ
kva nūnaṃ sudānavo madathā vṛktabarhiṣaḥ
brahmā ko vaḥ saparyati
nahi ṣma yad dha vaḥ purā stomebhir vṛktabarhiṣaḥ
śardhāṃ ṛtasya jinvatha
sam u tye mahatīr apaḥ saṃ kṣoṇī sam u sūryam
saṃ vajram parvaśo dadhuḥ
vi vṛtram parvaśo yayur vi parvatāṃ arājinaḥ
cakrāṇā vṛṣṇi pauṃsyam
anu tritasya yudhyataḥ śuṣmam āvann uta kratum
anv indraṃ vṛtratūrye
vidyuddhastā abhidyavaḥ śiprāḥ śīrṣan hiraṇyayīḥ
śubhrā vy añjata śriye
uśanā yat parāvata ukṣṇo randhram ayātana
dyaur na cakradad bhiyā
ā no makhasya dāvane 'śvair hiraṇyapāṇibhiḥ
devāsa upa gantana
yad eṣām pṛṣatī rathe praṣṭir vahati rohitaḥ
yānti śubhrā riṇann apaḥ
suṣome śaryaṇāvaty ārjīke pastyāvati
yayur nicakrayā naraḥ
kadā gacchātha maruta itthā vipraṃ havamānam
mārḍīkebhir nādhamānam
kad dha nūnaṃ kadhapriyo yad indram ajahātana
ko vaḥ sakhitva ohate
saho ṣu ṇo vajrahastaiḥ kaṇvāso agnim marudbhiḥ
stuṣe hiraṇyavāśībhiḥ
o ṣu vṛṣṇaḥ prayajyūn ā navyase suvitāya
vavṛtyāṃ citravājān
girayaś cin ni jihate parśānāso manyamānāḥ
parvatāś cin ni yemire
ākṣṇayāvāno vahanty antarikṣeṇa patataḥ
dhātāra stuvate vayaḥ
agnir hi jāni pūrvyaś chando na sūro arciṣā
te bhānubhir vi tasthire
ā no viśvābhir ūtibhir aśvinā gacchataṃ yuvam
dasrā hiraṇyavartanī pibataṃ somyam madhu
ā nūnaṃ yātam aśvinā rathena sūryatvacā
bhujī hiraṇyapeśasā kavī gambhīracetasā
ā yātaṃ nahuṣas pary āntarikṣāt suvṛktibhiḥ
pibātho aśvinā madhu kaṇvānāṃ savane sutam
ā no yātaṃ divas pary āntarikṣād adhapriyā
putraḥ kaṇvasya vām iha suṣāva somyam madhu
ā no yātam upaśruty aśvinā somapītaye
svāhā stomasya vardhanā pra kavī dhītibhir narā
yac cid dhi vām pura ṛṣayo juhūre 'vase narā
ā yātam aśvinā gatam upemāṃ suṣṭutim mama
divaś cid rocanād adhy ā no gantaṃ svarvidā
dhībhir vatsapracetasā stomebhir havanaśrutā
kim anye pary āsate 'smat stomebhir aśvinā
putraḥ kaṇvasya vām ṛṣir gīrbhir vatso avīvṛdhat
ā vāṃ vipra ihāvase 'hvat stomebhir aśvinā
ariprā vṛtrahantamā tā no bhūtam mayobhuvā
ā yad vāṃ yoṣaṇā ratham atiṣṭhad vājinīvasū
viśvāny aśvinā yuvam pra dhītāny agacchatam
ataḥ sahasranirṇijā rathenā yātam aśvinā
vatso vām madhumad vaco 'śaṃsīt kāvyaḥ kaviḥ
purumandrā purūvasū manotarā rayīṇām
stomam me aśvināv imam abhi vahnī anūṣātām
ā no viśvāny aśvinā dhattaṃ rādhāṃsy ahrayā
kṛtaṃ na ṛtviyāvato mā no rīradhataṃ nide
yan nāsatyā parāvati yad vā stho adhy ambare
ataḥ sahasranirṇijā rathenā yātam aśvinā
yo vāṃ nāsatyāv ṛṣir gīrbhir vatso avīvṛdhat
tasmai sahasranirṇijam iṣaṃ dhattaṃ ghṛtaścutam
prāsmā ūrjaṃ ghṛtaścutam aśvinā yacchataṃ yuvam
yo vāṃ sumnāya tuṣṭavad vasūyād dānunas patī
ā no gantaṃ riśādasemaṃ stomam purubhujā
kṛtaṃ naḥ suśriyo naremā dātam abhiṣṭaye
ā vāṃ viśvābhir ūtibhiḥ priyamedhā ahūṣata
rājantāv adhvarāṇām aśvinā yāmahūtiṣu
ā no gantam mayobhuvāśvinā śambhuvā yuvam
yo vāṃ vipanyū dhītibhir gīrbhir vatso avīvṛdhat
yābhiḥ kaṇvam medhātithiṃ yābhir vaśaṃ daśavrajam
yābhir gośaryam āvataṃ tābhir no 'vataṃ narā
yābhir narā trasadasyum āvataṃ kṛtvye dhane
tābhiḥ ṣv asmāṃ aśvinā prāvataṃ vājasātaye
pra vāṃ stomāḥ suvṛktayo giro vardhantv aśvinā
purutrā vṛtrahantamā tā no bhūtam puruspṛhā
trīṇi padāny aśvinor āviḥ sānti guhā paraḥ
kavī ṛtasya patmabhir arvāg jīvebhyas pari
ā nūnam aśvinā yuvaṃ vatsasya gantam avase
prāsmai yacchatam avṛkam pṛthu cchardir yuyutaṃ yā arātayaḥ
yad antarikṣe yad divi yat pañca mānuṣāṃ anu
nṛmṇaṃ tad dhattam aśvinā
ye vāṃ daṃsāṃsy aśvinā viprāsaḥ parimāmṛśuḥ
evet kāṇvasya bodhatam
ayaṃ vāṃ gharmo aśvinā stomena pari ṣicyate
ayaṃ somo madhumān vājinīvasū yena vṛtraṃ ciketathaḥ
yad apsu yad vanaspatau yad oṣadhīṣu purudaṃsasā kṛtam
tena māviṣṭam aśvinā
yan nāsatyā bhuraṇyatho yad vā deva bhiṣajyathaḥ
ayaṃ vāṃ vatso matibhir na vindhate haviṣmantaṃ hi gacchathaḥ
ā nūnam aśvinor ṛṣi stomaṃ ciketa vāmayā
ā somam madhumattamaṃ gharmaṃ siñcād atharvaṇi
ā nūnaṃ raghuvartaniṃ rathaṃ tiṣṭhātho aśvinā
ā vāṃ stomā ime mama nabho na cucyavīrata
yad adya vāṃ nāsatyokthair ācucyuvīmahi
yad vā vāṇībhir aśvinevet kāṇvasya bodhatam
yad vāṃ kakṣīvāṃ uta yad vyaśva ṛṣir yad vāṃ dīrghatamā juhāva
pṛthī yad vāṃ vainyaḥ sādaneṣv eved ato aśvinā cetayethām
yātaṃ chardiṣpā uta naḥ paraspā bhūtaṃ jagatpā uta nas tanūpā
vartis tokāya tanayāya yātam
yad indreṇa sarathaṃ yātho aśvinā yad vā vāyunā bhavathaḥ samokasā
yad ādityebhir ṛbhubhiḥ sajoṣasā yad vā viṣṇor vikramaṇeṣu tiṣṭhathaḥ
yad adyāśvināv ahaṃ huveya vājasātaye
yat pṛtsu turvaṇe sahas tac chreṣṭham aśvinor avaḥ
ā nūnaṃ yātam aśvinemā havyāni vāṃ hitā
ime somāso adhi turvaśe yadāv ime kaṇveṣu vām atha
yan nāsatyā parāke arvāke asti bheṣajam
tena nūnaṃ vimadāya pracetasā chardir vatsāya yacchatam
abhutsy u pra devyā sākaṃ vācāham aśvinoḥ
vy āvar devy ā matiṃ vi rātim martyebhyaḥ
pra bodhayoṣo aśvinā pra devi sūnṛte mahi
pra yajñahotar ānuṣak pra madāya śravo bṛhat
yad uṣo yāsi bhānunā saṃ sūryeṇa rocase
ā hāyam aśvino ratho vartir yāti nṛpāyyam
yad āpītāso aṃśavo gāvo na duhra ūdhabhiḥ
yad vā vāṇīr anūṣata pra devayanto aśvinā
pra dyumnāya pra śavase pra nṛṣāhyāya śarmaṇe
pra dakṣāya pracetasā
yan nūnaṃ dhībhir aśvinā pitur yonā niṣīdathaḥ
yad vā sumnebhir ukthyā
yat stho dīrghaprasadmani yad vādo rocane divaḥ
yad vā samudre adhy ākṛte gṛhe 'ta ā yātam aśvinā
yad vā yajñam manave sammimikṣathur evet kāṇvasya bodhatam
bṛhaspatiṃ viśvān devāṃ ahaṃ huva indrāviṣṇū aśvināv āśuheṣasā
tyā nv aśvinā huve sudaṃsasā gṛbhe kṛtā
yayor asti pra ṇaḥ sakhyaṃ deveṣv adhy āpyam
yayor adhi pra yajñā asūre santi sūrayaḥ
tā yajñasyādhvarasya pracetasā svadhābhir yā pibataḥ somyam madhu
yad adyāśvināv apāg yat prāk stho vājinīvasū
yad druhyavy anavi turvaśe yadau huve vām atha mā gatam
yad antarikṣe patathaḥ purubhujā yad veme rodasī anu
yad vā svadhābhir adhitiṣṭhatho ratham ata ā yātam aśvinā
tvam agne vratapā asi deva ā martyeṣv ā
tvaṃ yajñeṣv īḍyaḥ
tvam asi praśasyo vidatheṣu sahantya
agne rathīr adhvarāṇām
sa tvam asmad apa dviṣo yuyodhi jātavedaḥ
adevīr agne arātīḥ
anti cit santam aha yajñam martasya ripoḥ
nopa veṣi jātavedaḥ
martā amartyasya te bhūri nāma manāmahe
viprāso jātavedasaḥ
vipraṃ viprāso 'vase devam martāsa ūtaye
agniṃ gīrbhir havāmahe
ā te vatso mano yamat paramāc cit sadhasthāt
agne tvāṅkāmayā girā
purutrā hi sadṛṅṅ asi viśo viśvā anu prabhuḥ
samatsu tvā havāmahe
samatsv agnim avase vājayanto havāmahe
vājeṣu citrarādhasam
pratno hi kam īḍyo adhvareṣu sanāc ca hotā navyaś ca satsi
svāṃ cāgne tanvam piprayasvāsmabhyaṃ ca saubhagam ā yajasva
ya indra somapātamo madaḥ śaviṣṭha cetati
yenā haṃsi ny atriṇaṃ tam īmahe
yenā daśagvam adhriguṃ vepayantaṃ svarṇaram
yenā samudram āvithā tam īmahe
yena sindhum mahīr apo rathāṃ iva pracodayaḥ
panthām ṛtasya yātave tam īmahe
imaṃ stomam abhiṣṭaye ghṛtaṃ na pūtam adrivaḥ
yenā nu sadya ojasā vavakṣitha
imaṃ juṣasva girvaṇaḥ samudra iva pinvate
indra viśvābhir ūtibhir vavakṣitha
yo no devaḥ parāvataḥ sakhitvanāya māmahe
divo na vṛṣṭim prathayan vavakṣitha
vavakṣur asya ketavo uta vajro gabhastyoḥ
yat sūryo na rodasī avardhayat
yadi pravṛddha satpate sahasram mahiṣāṃ aghaḥ
ād it ta indriyam mahi pra vāvṛdhe
indraḥ sūryasya raśmibhir ny arśasānam oṣati
agnir vaneva sāsahiḥ pra vāvṛdhe
iyaṃ ta ṛtviyāvatī dhītir eti navīyasī
saparyantī purupriyā mimīta it
garbho yajñasya devayuḥ kratum punīta ānuṣak
stomair indrasya vāvṛdhe mimīta it
sanir mitrasya papratha indraḥ somasya pītaye
prācī vāśīva sunvate mimīta it
yaṃ viprā ukthavāhaso 'bhipramandur āyavaḥ
ghṛtaṃ na pipya āsany ṛtasya yat
uta svarāje aditi stomam indrāya jījanat
purupraśastam ūtaya ṛtasya yat
abhi vahnaya ūtaye 'nūṣata praśastaye
na deva vivratā harī ṛtasya yat
yat somam indra viṣṇavi yad vā gha trita āptye
yad vā marutsu mandase sam indubhiḥ
yad vā śakra parāvati samudre adhi mandase
asmākam it sute raṇā sam indubhiḥ
yad vāsi sunvato vṛdho yajamānasya satpate
ukthe vā yasya raṇyasi sam indubhiḥ
devaṃ-devaṃ vo 'vasa indram-indraṃ gṛṇīṣaṇi
adhā yajñāya turvaṇe vy ānaśuḥ
yajñebhir yajñavāhasaṃ somebhiḥ somapātamam
hotrābhir indraṃ vāvṛdhur vy ānaśuḥ
mahīr asya praṇītayaḥ pūrvīr uta praśastayaḥ
viśvā vasūni dāśuṣe vy ānaśuḥ
indraṃ vṛtrāya hantave devāso dadhire puraḥ
indraṃ vāṇīr anūṣatā sam ojase
mahāntam mahinā vayaṃ stomebhir havanaśrutam
arkair abhi pra ṇonumaḥ sam ojase
na yaṃ vivikto rodasī nāntarikṣāṇi vajriṇam
amād id asya titviṣe sam ojasaḥ
yad indra pṛtanājye devās tvā dadhire puraḥ
ād it te haryatā harī vavakṣatuḥ
yadā vṛtraṃ nadīvṛtaṃ śavasā vajrinn avadhīḥ
ād it te haryatā harī vavakṣatuḥ
yadā te viṣṇur ojasā trīṇi padā vicakrame
ād it te haryatā harī vavakṣatuḥ
yadā te haryatā harī vāvṛdhāte dive-dive
ād it te viśvā bhuvanāni yemire
yadā te mārutīr viśas tubhyam indra niyemire
ād it te viśvā bhuvanāni yemire
yadā sūryam amuṃ divi śukraṃ jyotir adhārayaḥ
ād it te viśvā bhuvanāni yemire
imāṃ ta indra suṣṭutiṃ vipra iyarti dhītibhiḥ
jāmim padeva pipratīm prādhvare
yad asya dhāmani priye samīcīnāso asvaran
nābhā yajñasya dohanā prādhvare
suvīryaṃ svaśvyaṃ sugavyam indra daddhi naḥ
hoteva pūrvacittaye prādhvare
indraḥ suteṣu someṣu kratum punīta ukthyam
vide vṛdhasya dakṣaso mahān hi ṣaḥ
sa prathame vyomani devānāṃ sadane vṛdhaḥ
supāraḥ suśravastamaḥ sam apsujit
tam ahve vājasātaya indram bharāya śuṣmiṇam
bhavā naḥ sumne antamaḥ sakhā vṛdhe
iyaṃ ta indra girvaṇo rātiḥ kṣarati sunvataḥ
mandāno asya barhiṣo vi rājasi
nūnaṃ tad indra daddhi no yat tvā sunvanta īmahe
rayiṃ naś citram ā bharā svarvidam
stotā yat te vicarṣaṇir atipraśardhayad giraḥ
vayā ivānu rohate juṣanta yat
pratnavaj janayā giraḥ śṛṇudhī jaritur havam
made-made vavakṣithā sukṛtvane
krīḷanty asya sūnṛtā āpo na pravatā yatīḥ
ayā dhiyā ya ucyate patir divaḥ
uto patir ya ucyate kṛṣṭīnām eka id vaśī
namovṛdhair avasyubhiḥ sute raṇa
stuhi śrutaṃ vipaścitaṃ harī yasya prasakṣiṇā
gantārā dāśuṣo gṛhaṃ namasvinaḥ
tūtujāno mahemate 'śvebhiḥ pruṣitapsubhiḥ
ā yāhi yajñam āśubhiḥ śam id dhi te
indra śaviṣṭha satpate rayiṃ gṛṇatsu dhāraya
śravaḥ sūribhyo amṛtaṃ vasutvanam
have tvā sūra udite have madhyandine divaḥ
juṣāṇa indra saptibhir na ā gahi
ā tū gahi pra tu drava matsvā sutasya gomataḥ
tantuṃ tanuṣva pūrvyaṃ yathā vide
yac chakrāsi parāvati yad arvāvati vṛtrahan
yad vā samudre andhaso 'vited asi
indraṃ vardhantu no gira indraṃ sutāsa indavaḥ
indre haviṣmatīr viśo arāṇiṣuḥ
tam id viprā avasyavaḥ pravatvatībhir ūtibhiḥ
indraṃ kṣoṇīr avardhayan vayā iva
trikadrukeṣu cetanaṃ devāso yajñam atnata
tam id vardhantu no giraḥ sadāvṛdham
stotā yat te anuvrata ukthāny ṛtuthā dadhe
śuciḥ pāvaka ucyate so adbhutaḥ
tad id rudrasya cetati yahvam pratneṣu dhāmasu
mano yatrā vi tad dadhur vicetasaḥ
yadi me sakhyam āvara imasya pāhy andhasaḥ
yena viśvā ati dviṣo atārima
kadā ta indra girvaṇa stotā bhavāti śantamaḥ
kadā no gavye aśvye vasau dadhaḥ
uta te suṣṭutā harī vṛṣaṇā vahato ratham
ajuryasya madintamaṃ yam īmahe
tam īmahe puruṣṭutaṃ yahvam pratnābhir ūtibhiḥ
ni barhiṣi priye sadad adha dvitā
vardhasvā su puruṣṭuta ṛṣiṣṭutābhir ūtibhiḥ
dhukṣasva pipyuṣīm iṣam avā ca naḥ
indra tvam avited asītthā stuvato adrivaḥ
ṛtād iyarmi te dhiyam manoyujam
iha tyā sadhamādyā yujānaḥ somapītaye
harī indra pratadvasū abhi svara
abhi svarantu ye tava rudrāsaḥ sakṣata śriyam
uto marutvatīr viśo abhi prayaḥ
imā asya pratūrtayaḥ padaṃ juṣanta yad divi
nābhā yajñasya saṃ dadhur yathā vide
ayaṃ dīrghāya cakṣase prāci prayaty adhvare
mimīte yajñam ānuṣag vicakṣya
vṛṣāyam indra te ratha uto te vṛṣaṇā harī
vṛṣā tvaṃ śatakrato vṛṣā havaḥ
vṛṣā grāvā vṛṣā mado vṛṣā somo ayaṃ sutaḥ
vṛṣā yajño yam invasi vṛṣā havaḥ
vṛṣā tvā vṛṣaṇaṃ huve vajriñ citrābhir ūtibhiḥ
vāvantha hi pratiṣṭutiṃ vṛṣā havaḥ
yad indrāhaṃ yathā tvam īśīya vasva eka it
stotā me goṣakhā syāt
śikṣeyam asmai ditseyaṃ śacīpate manīṣiṇe
yad ahaṃ gopatiḥ syām
dhenuṣ ṭa indra sūnṛtā yajamānāya sunvate
gām aśvam pipyuṣī duhe
na te vartāsti rādhasa indra devo na martyaḥ
yad ditsasi stuto magham
yajña indram avardhayad yad bhūmiṃ vy avartayat
cakrāṇa opaśaṃ divi
vāvṛdhānasya te vayaṃ viśvā dhanāni jigyuṣaḥ
ūtim indrā vṛṇīmahe
vy antarikṣam atiran made somasya rocanā
indro yad abhinad valam
ud gā ājad aṅgirobhya āviṣ kṛṇvan guhā satīḥ
arvāñcaṃ nunude valam
indreṇa rocanā divo dṛḷhāni dṛṃhitāni ca
sthirāṇi na parāṇude
apām ūrmir madann iva stoma indrājirāyate
vi te madā arājiṣuḥ
tvaṃ hi stomavardhana indrāsy ukthavardhanaḥ
stotṝṇām uta bhadrakṛt
indram it keśinā harī somapeyāya vakṣataḥ
upa yajñaṃ surādhasam
apām phenena namuceḥ śira indrod avartayaḥ
viśvā yad ajaya spṛdhaḥ
māyābhir utsisṛpsata indra dyām ārurukṣataḥ
ava dasyūṃr adhūnuthāḥ
asunvām indra saṃsadaṃ viṣūcīṃ vy anāśayaḥ
somapā uttaro bhavan
tam v abhi pra gāyata puruhūtam puruṣṭutam
indraṃ gīrbhis taviṣam ā vivāsata
yasya dvibarhaso bṛhat saho dādhāra rodasī
girīṃr ajrāṃ apaḥ svar vṛṣatvanā
sa rājasi puruṣṭutaṃ eko vṛtrāṇi jighnase
indra jaitrā śravasyā ca yantave
taṃ te madaṃ gṛṇīmasi vṛṣaṇam pṛtsu sāsahim
u lokakṛtnum adrivo hariśriyam
yena jyotīṃṣy āyave manave ca viveditha
mandāno asya barhiṣo vi rājasi
tad adyā cit ta ukthino 'nu ṣṭuvanti pūrvathā
vṛṣapatnīr apo jayā dive-dive
tava tyad indriyam bṛhat tava śuṣmam uta kratum
vajraṃ śiśāti dhiṣaṇā vareṇyam
tava dyaur indra pauṃsyam pṛthivī vardhati śravaḥ
tvām āpaḥ parvatāsaś ca hinvire
tvāṃ viṣṇur bṛhan kṣayo mitro gṛṇāti varuṇaḥ
tvāṃ śardho madaty anu mārutam
tvaṃ vṛṣā janānām maṃhiṣṭha indra jajñiṣe
satrā viśvā svapatyāni dadhiṣe
satrā tvam puruṣṭutaṃ eko vṛtrāṇi tośase
nānya indrāt karaṇam bhūya invati
yad indra manmaśas tvā nānā havanta ūtaye
asmākebhir nṛbhir atrā svar jaya
araṃ kṣayāya no mahe viśvā rūpāṇy āviśan
indraṃ jaitrāya harṣayā śacīpatim
pra samrājaṃ carṣaṇīnām indraṃ stotā navyaṃ gīrbhiḥ
naraṃ nṛṣāham maṃhiṣṭham
yasminn ukthāni raṇyanti viśvāni ca śravasyā
apām avo na samudre
taṃ suṣṭutyā vivāse jyeṣṭharājam bhare kṛtnum
maho vājinaṃ sanibhyaḥ
yasyānūnā gabhīrā madā uravas tarutrāḥ
harṣumantaḥ śūrasātau
tam id dhaneṣu hiteṣv adhivākāya havante
yeṣām indras te jayanti
tam ic cyautnair āryanti taṃ kṛtebhiś carṣaṇayaḥ
eṣa indro varivaskṛt
indro brahmendra ṛṣir indraḥ purū puruhūtaḥ
mahān mahībhiḥ śacībhiḥ
sa stomyaḥ sa havyaḥ satyaḥ satvā tuvikūrmiḥ
ekaś cit sann abhibhūtiḥ
tam arkebhis taṃ sāmabhis taṃ gāyatraiś carṣaṇayaḥ
indraṃ vardhanti kṣitayaḥ
praṇetāraṃ vasyo acchā kartāraṃ jyotiḥ samatsu
sāsahvāṃsaṃ yudhāmitrān
sa naḥ papriḥ pārayāti svasti nāvā puruhūtaḥ
indro viśvā ati dviṣaḥ
sa tvaṃ na indra vājebhir daśasyā ca gātuyā ca
acchā ca naḥ sumnaṃ neṣi
ā yāhi suṣumā hi ta indra somam pibā imam
edam barhiḥ sado mama
ā tvā brahmayujā harī vahatām indra keśinā
upa brahmāṇi naḥ śṛṇu
brahmāṇas tvā vayaṃ yujā somapām indra sominaḥ
sutāvanto havāmahe
ā no yāhi sutāvato 'smākaṃ suṣṭutīr upa
pibā su śiprinn andhasaḥ
ā te siñcāmi kukṣyor anu gātrā vi dhāvatu
gṛbhāya jihvayā madhu
svāduṣ ṭe astu saṃsude madhumān tanve tava
somaḥ śam astu te hṛde
ayam u tvā vicarṣaṇe janīr ivābhi saṃvṛtaḥ
pra soma indra sarpatu
tuvigrīvo vapodaraḥ subāhur andhaso made
indro vṛtrāṇi jighnate
indra prehi puras tvaṃ viśvasyeśāna ojasā
vṛtrāṇi vṛtrahañ jahi
dīrghas te astv aṅkuśo yenā vasu prayacchasi
yajamānāya sunvate
ayaṃ ta indra somo nipūto adhi barhiṣi
ehīm asya dravā piba
śācigo śācipūjanāyaṃ raṇāya te sutaḥ
ākhaṇḍala pra hūyase
yas te śṛṅgavṛṣo napāt praṇapāt kuṇḍapāyyaḥ
ny asmin dadhra ā manaḥ
vāstoṣ pate dhruvā sthūṇāṃsatraṃ somyānām
drapso bhettā purāṃ śaśvatīnām indro munīnāṃ sakhā
pṛdākusānur yajato gaveṣaṇa ekaḥ sann abhi bhūyasaḥ
bhūrṇim aśvaṃ nayat tujā puro gṛbhendraṃ somasya pītaye
idaṃ ha nūnam eṣāṃ sumnam bhikṣeta martyaḥ
ādityānām apūrvyaṃ savīmani
anarvāṇo hy eṣām panthā ādityānām
adabdhāḥ santi pāyavaḥ sugevṛdhaḥ
tat su naḥ savitā bhago varuṇo mitro aryamā
śarma yacchantu sapratho yad īmahe
devebhir devy adite 'riṣṭabharmann ā gahi
smat sūribhiḥ purupriye suśarmabhiḥ
te hi putrāso aditer vidur dveṣāṃsi yotave
aṃhoś cid urucakrayo 'nehasaḥ
aditir no divā paśum aditir naktam advayāḥ
aditiḥ pātv aṃhasaḥ sadāvṛdhā
uta syā no divā matir aditir ūtyā gamat
sā śantāti mayas karad apa sridhaḥ
uta tyā daivyā bhiṣajā śaṃ naḥ karato aśvinā
yuyuyātām ito rapo apa sridhaḥ
śam agnir agnibhiḥ karac chaṃ nas tapatu sūryaḥ
śaṃ vāto vātv arapā apa sridhaḥ
apāmīvām apa sridham apa sedhata durmatim
ādityāso yuyotanā no aṃhasaḥ
yuyotā śarum asmad āṃ ādityāsa utāmatim
ṛdhag dveṣaḥ kṛṇuta viśvavedasaḥ
tat su naḥ śarma yacchatādityā yan mumocati
enasvantaṃ cid enasaḥ sudānavaḥ
yo naḥ kaś cid ririkṣati rakṣastvena martyaḥ
svaiḥ ṣa evai ririṣīṣṭa yur janaḥ
sam it tam agham aśnavad duḥśaṃsam martyaṃ ripum
yo asmatrā durhaṇāvāṃ upa dvayuḥ
pākatrā sthana devā hṛtsu jānītha martyam
upa dvayuṃ cādvayuṃ ca vasavaḥ
ā śarma parvatānām otāpāṃ vṛṇīmahe
dyāvākṣāmāre asmad rapas kṛtam
te no bhadreṇa śarmaṇā yuṣmākaṃ nāvā vasavaḥ
ati viśvāni duritā pipartana
tuce tanāya tat su no drāghīya āyur jīvase
ādityāsaḥ sumahasaḥ kṛṇotana
yajño hīḷo vo antara ādityā asti mṛḷata
yuṣme id vo api ṣmasi sajātye
bṛhad varūtham marutāṃ devaṃ trātāram aśvinā
mitram īmahe varuṇaṃ svastaye
aneho mitrāryaman nṛvad varuṇa śaṃsyam
trivarūtham maruto yanta naś chardiḥ
ye cid dhi mṛtyubandhava ādityā manavaḥ smasi
pra sū na āyur jīvase tiretana
taṃ gūrdhayā svarṇaraṃ devāso devam aratiṃ dadhanvire
devatrā havyam ohire
vibhūtarātiṃ vipra citraśociṣam agnim īḷiṣva yanturam
asya medhasya somyasya sobhare prem adhvarāya pūrvyam
yajiṣṭhaṃ tvā vavṛmahe devaṃ devatrā hotāram amartyam
asya yajñasya sukratum
ūrjo napātaṃ subhagaṃ sudīditim agniṃ śreṣṭhaśociṣam
sa no mitrasya varuṇasya so apām ā sumnaṃ yakṣate divi
yaḥ samidhā ya āhutī yo vedena dadāśa marto agnaye
yo namasā svadhvaraḥ
tasyed arvanto raṃhayanta āśavas tasya dyumnitamaṃ yaśaḥ
na tam aṃho devakṛtaṃ kutaś cana na martyakṛtaṃ naśat
svagnayo vo agnibhiḥ syāma sūno sahasa ūrjām pate
suvīras tvam asmayuḥ
praśaṃsamāno atithir na mitriyo 'gnī ratho na vedyaḥ
tve kṣemāso api santi sādhavas tvaṃ rājā rayīṇām
so addhā dāśvadhvaro 'gne martaḥ subhaga sa praśaṃsyaḥ
sa dhībhir astu sanitā
yasya tvam ūrdhvo adhvarāya tiṣṭhasi kṣayadvīraḥ sa sādhate
so arvadbhiḥ sanitā sa vipanyubhiḥ sa śūraiḥ sanitā kṛtam
yasyāgnir vapur gṛhe stomaṃ cano dadhīta viśvavāryaḥ
havyā vā veviṣad viṣaḥ
viprasya vā stuvataḥ sahaso yaho makṣūtamasya rātiṣu
avodevam uparimartyaṃ kṛdhi vaso vividuṣo vacaḥ
yo agniṃ havyadātibhir namobhir vā sudakṣam āvivāsati
girā vājiraśociṣam
samidhā yo niśitī dāśad aditiṃ dhāmabhir asya martyaḥ
viśvet sa dhībhiḥ subhago janāṃ ati dyumnair udna iva tāriṣat
tad agne dyumnam ā bhara yat sāsahat sadane kaṃ cid atriṇam
manyuṃ janasya dūḍhyaḥ
yena caṣṭe varuṇo mitro aryamā yena nāsatyā bhagaḥ
vayaṃ tat te śavasā gātuvittamā indratvotā vidhemahi
te ghed agne svādhyo ye tvā vipra nidadhire nṛcakṣasam
viprāso deva sukratum
ta id vediṃ subhaga ta āhutiṃ te sotuṃ cakrire divi
ta id vājebhir jigyur mahad dhanaṃ ye tve kāmaṃ nyerire
bhadro no agnir āhuto bhadrā rātiḥ subhaga bhadro adhvaraḥ
bhadrā uta praśastayaḥ
bhadram manaḥ kṛṇuṣva vṛtratūrye yenā samatsu sāsahaḥ
ava sthirā tanuhi bhūri śardhatāṃ vanemā te abhiṣṭibhiḥ
īḷe girā manurhitaṃ yaṃ devā dūtam aratiṃ nyerire
yajiṣṭhaṃ havyavāhanam
tigmajambhāya taruṇāya rājate prayo gāyasy agnaye
yaḥ piṃśate sūnṛtābhiḥ suvīryam agnir ghṛtebhir āhutaḥ
yadī ghṛtebhir āhuto vāśīm agnir bharata uc cāva ca
asura iva nirṇijam
yo havyāny airayatā manurhito deva āsā sugandhinā
vivāsate vāryāṇi svadhvaro hotā devo amartyaḥ
yad agne martyas tvaṃ syām aham mitramaho amartyaḥ
sahasaḥ sūnav āhuta
na tvā rāsīyābhiśastaye vaso na pāpatvāya santya
na me stotāmatīvā na durhitaḥ syād agne na pāpayā
pitur na putraḥ subhṛto duroṇa ā devāṃ etu pra ṇo haviḥ
tavāham agna ūtibhir nediṣṭhābhiḥ saceya joṣam ā vaso
sadā devasya martyaḥ
tava kratvā saneyaṃ tava rātibhir agne tava praśastibhiḥ
tvām id āhuḥ pramatiṃ vaso mamāgne harṣasva dātave
pra so agne tavotibhiḥ suvīrābhis tirate vājabharmabhiḥ
yasya tvaṃ sakhyam āvaraḥ
tava drapso nīlavān vāśa ṛtviya indhānaḥ siṣṇav ā dade
tvam mahīnām uṣasām asi priyaḥ kṣapo vastuṣu rājasi
tam āganma sobharayaḥ sahasramuṣkaṃ svabhiṣṭim avase
samrājaṃ trāsadasyavam
yasya te agne anye agnaya upakṣito vayā iva
vipo na dyumnā ni yuve janānāṃ tava kṣatrāṇi vardhayan
yam ādityāso adruhaḥ pāraṃ nayatha martyam
maghonāṃ viśveṣāṃ sudānavaḥ
yūyaṃ rājānaḥ kaṃ cic carṣaṇīsahaḥ kṣayantam mānuṣāṃ anu
vayaṃ te vo varuṇa mitrāryaman syāmed ṛtasya rathyaḥ
adān me paurukutsyaḥ pañcāśataṃ trasadasyur vadhūnām
maṃhiṣṭho aryaḥ satpatiḥ
uta me prayiyor vayiyoḥ suvāstvā adhi tugvani
tisṝṇāṃ saptatīnāṃ śyāvaḥ praṇetā bhuvad vasur diyānām patiḥ
ā gantā mā riṣaṇyata prasthāvāno māpa sthātā samanyavaḥ
sthirā cin namayiṣṇavaḥ
vīḷupavibhir maruta ṛbhukṣaṇa ā rudrāsaḥ sudītibhiḥ
iṣā no adyā gatā puruspṛho yajñam ā sobharīyavaḥ
vidmā hi rudriyāṇāṃ śuṣmam ugram marutāṃ śimīvatām
viṣṇor eṣasya mīḷhuṣām
vi dvīpāni pāpatan tiṣṭhad ducchunobhe yujanta rodasī
pra dhanvāny airata śubhrakhādayo yad ejatha svabhānavaḥ
acyutā cid vo ajmann ā nānadati parvatāso vanaspatiḥ
bhūmir yāmeṣu rejate
amāya vo maruto yātave dyaur jihīta uttarā bṛhat
yatrā naro dediśate tanūṣv ā tvakṣāṃsi bāhvojasaḥ
svadhām anu śriyaṃ naro mahi tveṣā amavanto vṛṣapsavaḥ
vahante ahrutapsavaḥ
gobhir vāṇo ajyate sobharīṇāṃ rathe kośe hiraṇyaye
gobandhavaḥ sujātāsa iṣe bhuje mahānto na sparase nu
prati vo vṛṣadañjayo vṛṣṇe śardhāya mārutāya bharadhvam
havyā vṛṣaprayāvṇe
vṛṣaṇaśvena maruto vṛṣapsunā rathena vṛṣanābhinā
ā śyenāso na pakṣiṇo vṛthā naro havyā no vītaye gata
samānam añjy eṣāṃ vi bhrājante rukmāso adhi bāhuṣu
davidyutaty ṛṣṭayaḥ
ta ugrāso vṛṣaṇa ugrabāhavo nakiṣ ṭanūṣu yetire
sthirā dhanvāny āyudhā ratheṣu vo 'nīkeṣv adhi śriyaḥ
yeṣām arṇo na sapratho nāma tveṣaṃ śaśvatām ekam id bhuje
vayo na pitryaṃ sahaḥ
tān vandasva marutas tāṃ upa stuhi teṣāṃ hi dhunīnām
arāṇāṃ na caramas tad eṣāṃ dānā mahnā tad eṣām
subhagaḥ sa va ūtiṣv āsa pūrvāsu maruto vyuṣṭiṣu
yo vā nūnam utāsati
yasya vā yūyam prati vājino nara ā havyā vītaye gatha
abhi ṣa dyumnair uta vājasātibhiḥ sumnā vo dhūtayo naśat
yathā rudrasya sūnavo divo vaśanty asurasya vedhasaḥ
yuvānas tathed asat
ye cārhanti marutaḥ sudānavaḥ sman mīḷhuṣaś caranti ye
ataś cid ā na upa vasyasā hṛdā yuvāna ā vavṛdhvam
yūna ū ṣu naviṣṭhayā vṛṣṇaḥ pāvakāṃ abhi sobhare girā
gāya gā iva carkṛṣat
sāhā ye santi muṣṭiheva havyo viśvāsu pṛtsu hotṛṣu
vṛṣṇaś candrān na suśravastamān girā vandasva maruto aha
gāvaś cid ghā samanyavaḥ sajātyena marutaḥ sabandhavaḥ
rihate kakubho mithaḥ
martaś cid vo nṛtavo rukmavakṣasa upa bhrātṛtvam āyati
adhi no gāta marutaḥ sadā hi va āpitvam asti nidhruvi
maruto mārutasya na ā bheṣajasya vahatā sudānavaḥ
yūyaṃ sakhāyaḥ saptayaḥ
yābhiḥ sindhum avatha yābhis tūrvatha yābhir daśasyathā krivim
mayo no bhūtotibhir mayobhuvaḥ śivābhir asacadviṣaḥ
yat sindhau yad asiknyāṃ yat samudreṣu marutaḥ subarhiṣaḥ
yat parvateṣu bheṣajam
viśvam paśyanto bibhṛthā tanūṣv ā tenā no adhi vocata
kṣamā rapo maruta āturasya na iṣkartā vihrutam punaḥ
vayam u tvām apūrvya sthūraṃ na kac cid bharanto 'vasyavaḥ
vāje citraṃ havāmahe
upa tvā karmann ūtaye sa no yuvograś cakrāma yo dhṛṣat
tvām id dhy avitāraṃ vavṛmahe sakhāya indra sānasim
ā yāhīma indavo 'śvapate gopata urvarāpate
somaṃ somapate piba
vayaṃ hi tvā bandhumantam abandhavo viprāsa indra yemima
yā te dhāmāni vṛṣabha tebhir ā gahi viśvebhiḥ somapītaye
sīdantas te vayo yathā gośrīte madhau madire vivakṣaṇe
abhi tvām indra nonumaḥ
acchā ca tvainā namasā vadāmasi kim muhuś cid vi dīdhayaḥ
santi kāmāso harivo dadiṣ ṭvaṃ smo vayaṃ santi no dhiyaḥ
nūtnā id indra te vayam ūtī abhūma nahi nū te adrivaḥ
vidmā purā parīṇasaḥ
vidmā sakhitvam uta śūra bhojyam ā te tā vajrinn īmahe
uto samasminn ā śiśīhi no vaso vāje suśipra gomati
yo na idam-idam purā pra vasya ānināya tam u va stuṣe
sakhāya indram ūtaye
haryaśvaṃ satpatiṃ carṣaṇīsahaṃ sa hi ṣmā yo amandata
ā tu naḥ sa vayati gavyam aśvyaṃ stotṛbhyo maghavā śatam
tvayā ha svid yujā vayam prati śvasantaṃ vṛṣabha bruvīmahi
saṃsthe janasya gomataḥ
jayema kāre puruhūta kāriṇo 'bhi tiṣṭhema dūḍhyaḥ
nṛbhir vṛtraṃ hanyāma śūśuyāma cāver indra pra ṇo dhiyaḥ
abhrātṛvyo anā tvam anāpir indra januṣā sanād asi
yudhed āpitvam icchase
nakī revantaṃ sakhyāya vindase pīyanti te surāśvaḥ
yadā kṛṇoṣi nadanuṃ sam ūhasy ād it piteva hūyase
mā te amājuro yathā mūrāsa indra sakhye tvāvataḥ
ni ṣadāma sacā sute
mā te godatra nir arāma rādhasa indra mā te gṛhāmahi
dṛḷhā cid aryaḥ pra mṛśābhy ā bhara na te dāmāna ādabhe
indro vā ghed iyan maghaṃ sarasvatī vā subhagā dadir vasu
tvaṃ vā citra dāśuṣe
citra id rājā rājakā id anyake yake sarasvatīm anu
parjanya iva tatanad dhi vṛṣṭyā sahasram ayutā dadat
o tyam ahva ā ratham adyā daṃsiṣṭham ūtaye
yam aśvinā suhavā rudravartanī ā sūryāyai tasthathuḥ
pūrvāyuṣaṃ suhavam puruspṛham bhujyuṃ vājeṣu pūrvyam
sacanāvantaṃ sumatibhiḥ sobhare vidveṣasam anehasam
iha tyā purubhūtamā devā namobhir aśvinā
arvācīnā sv avase karāmahe gantārā dāśuṣo gṛham
yuvo rathasya pari cakram īyata īrmānyad vām iṣaṇyati
asmāṃ acchā sumatir vāṃ śubhas patī ā dhenur iva dhāvatu
ratho yo vāṃ trivandhuro hiraṇyābhīśur aśvinā
pari dyāvāpṛthivī bhūṣati śrutas tena nāsatyā gatam
daśasyantā manave pūrvyaṃ divi yavaṃ vṛkeṇa karṣathaḥ
tā vām adya sumatibhiḥ śubhas patī aśvinā pra stuvīmahi
upa no vājinīvasū yātam ṛtasya pathibhiḥ
yebhis tṛkṣiṃ vṛṣaṇā trāsadasyavam mahe kṣatrāya jinvathaḥ
ayaṃ vām adribhiḥ sutaḥ somo narā vṛṣaṇvasū
ā yātaṃ somapītaye pibataṃ dāśuṣo gṛhe
ā hi ruhatam aśvinā rathe kośe hiraṇyaye vṛṣaṇvasū
yuñjāthām pīvarīr iṣaḥ
yābhiḥ paktham avatho yābhir adhriguṃ yābhir babhruṃ vijoṣasam
tābhir no makṣū tūyam aśvinā gatam bhiṣajyataṃ yad āturam
yad adhrigāvo adhrigū idā cid ahno aśvinā havāmahe
vayaṃ gīrbhir vipanyavaḥ
tābhir ā yātaṃ vṛṣaṇopa me havaṃ viśvapsuṃ viśvavāryam
iṣā maṃhiṣṭhā purubhūtamā narā yābhiḥ kriviṃ vāvṛdhus tābhir ā gatam
tāv idā cid ahānāṃ tāv aśvinā vandamāna upa bruve
tā u namobhir īmahe
tāv id doṣā tā uṣasi śubhas patī tā yāman rudravartanī
mā no martāya ripave vājinīvasū paro rudrāv ati khyatam
ā sugmyāya sugmyam prātā rathenāśvinā vā sakṣaṇī
huve piteva sobharī
manojavasā vṛṣaṇā madacyutā makṣuṅgamābhir ūtibhiḥ
ārāttāc cid bhūtam asme avase pūrvībhiḥ purubhojasā
ā no aśvāvad aśvinā vartir yāsiṣṭam madhupātamā narā
gomad dasrā hiraṇyavat
suprāvargaṃ suvīryaṃ suṣṭhu vāryam anādhṛṣṭaṃ rakṣasvinā
asminn ā vām āyāne vājinīvasū viśvā vāmāni dhīmahi
īḷiṣvā hi pratīvyaṃ yajasva jātavedasam
cariṣṇudhūmam agṛbhītaśociṣam
dāmānaṃ viśvacarṣaṇe 'gniṃ viśvamano girā
uta stuṣe viṣpardhaso rathānām
yeṣām ābādha ṛgmiya iṣaḥ pṛkṣaś ca nigrabhe
upavidā vahnir vindate vasu
ud asya śocir asthād dīdiyuṣo vy ajaram
tapurjambhasya sudyuto gaṇaśriyaḥ
ud u tiṣṭha svadhvara stavāno devyā kṛpā
abhikhyā bhāsā bṛhatā śuśukvaniḥ
agne yāhi suśastibhir havyā juhvāna ānuṣak
yathā dūto babhūtha havyavāhanaḥ
agniṃ vaḥ pūrvyaṃ huve hotāraṃ carṣaṇīnām
tam ayā vācā gṛṇe tam u va stuṣe
yajñebhir adbhutakratuṃ yaṃ kṛpā sūdayanta it
mitraṃ na jane sudhitam ṛtāvani
ṛtāvānam ṛtāyavo yajñasya sādhanaṃ girā
upo enaṃ jujuṣur namasas pade
acchā no aṅgirastamaṃ yajñāso yantu saṃyataḥ
hotā yo asti vikṣv ā yaśastamaḥ
agne tava tye ajarendhānāso bṛhad bhāḥ
aśvā iva vṛṣaṇas taviṣīyavaḥ
sa tvaṃ na ūrjām pate rayiṃ rāsva suvīryam
prāva nas toke tanaye samatsv ā
yad vā u viśpatiḥ śitaḥ suprīto manuṣo viśi
viśved agniḥ prati rakṣāṃsi sedhati
śruṣṭy agne navasya me stomasya vīra viśpate
ni māyinas tapuṣā rakṣaso daha
na tasya māyayā cana ripur īśīta martyaḥ
yo agnaye dadāśa havyadātibhiḥ
vyaśvas tvā vasuvidam ukṣaṇyur aprīṇād ṛṣiḥ
maho rāye tam u tvā sam idhīmahi
uśanā kāvyas tvā ni hotāram asādayat
āyajiṃ tvā manave jātavedasam
viśve hi tvā sajoṣaso devāso dūtam akrata
śruṣṭī deva prathamo yajñiyo bhuvaḥ
imaṃ ghā vīro amṛtaṃ dūtaṃ kṛṇvīta martyaḥ
pāvakaṃ kṛṣṇavartaniṃ vihāyasam
taṃ huvema yatasrucaḥ subhāsaṃ śukraśociṣam
viśām agnim ajaram pratnam īḍyam
yo asmai havyadātibhir āhutim marto 'vidhat
bhūri poṣaṃ sa dhatte vīravad yaśaḥ
prathamaṃ jātavedasam agniṃ yajñeṣu pūrvyam
prati srug eti namasā haviṣmatī
ābhir vidhemāgnaye jyeṣṭhābhir vyaśvavat
maṃhiṣṭhābhir matibhiḥ śukraśociṣe
nūnam arca vihāyase stomebhi sthūrayūpavat
ṛṣe vaiyaśva damyāyāgnaye
atithim mānuṣāṇāṃ sūnuṃ vanaspatīnām
viprā agnim avase pratnam īḷate
maho viśvāṃ abhi ṣato 'bhi havyāni mānuṣā
agne ni ṣatsi namasādhi barhiṣi
vaṃsvā no vāryā puru vaṃsva rāyaḥ puruspṛhaḥ
suvīryasya prajāvato yaśasvataḥ
tvaṃ varo suṣāmṇe 'gne janāya codaya
sadā vaso rātiṃ yaviṣṭha śaśvate
tvaṃ hi supratūr asi tvaṃ no gomatīr iṣaḥ
maho rāyaḥ sātim agne apā vṛdhi
agne tvaṃ yaśā asy ā mitrāvaruṇā vaha
ṛtāvānā samrājā pūtadakṣasā
sakhāya ā śiṣāmahi brahmendrāya vajriṇe
stuṣa ū ṣu vo nṛtamāya dhṛṣṇave
śavasā hy asi śruto vṛtrahatyena vṛtrahā
maghair maghono ati śūra dāśasi
sa na stavāna ā bhara rayiṃ citraśravastamam
nireke cid yo harivo vasur dadiḥ
ā nirekam uta priyam indra darṣi janānām
dhṛṣatā dhṛṣṇo stavamāna ā bhara
na te savyaṃ na dakṣiṇaṃ hastaṃ varanta āmuraḥ
na paribādho harivo gaviṣṭiṣu
ā tvā gobhir iva vrajaṃ gīrbhir ṛṇomy adrivaḥ
ā smā kāmaṃ jaritur ā manaḥ pṛṇa
viśvāni viśvamanaso dhiyā no vṛtrahantama
ugra praṇetar adhi ṣū vaso gahi
vayaṃ te asya vṛtrahan vidyāma śūra navyasaḥ
vaso spārhasya puruhūta rādhasaḥ
indra yathā hy asti te 'parītaṃ nṛto śavaḥ
amṛktā rātiḥ puruhūta dāśuṣe
ā vṛṣasva mahāmaha mahe nṛtama rādhase
dṛḷhaś cid dṛhya maghavan maghattaye
nū anyatrā cid adrivas tvan no jagmur āśasaḥ
maghavañ chagdhi tava tan na ūtibhiḥ
nahy aṅga nṛto tvad anyaṃ vindāmi rādhase
rāye dyumnāya śavase ca girvaṇaḥ
endum indrāya siñcata pibāti somyam madhu
pra rādhasā codayāte mahitvanā
upo harīṇām patiṃ dakṣam pṛñcantam abravam
nūnaṃ śrudhi stuvato aśvyasya
nahy aṅga purā cana jajñe vīrataras tvat
nakī rāyā naivathā na bhandanā
ed u madhvo madintaraṃ siñca vādhvaryo andhasaḥ
evā hi vīra stavate sadāvṛdhaḥ
indra sthātar harīṇāṃ nakiṣ ṭe pūrvyastutim
ud ānaṃśa śavasā na bhandanā
taṃ vo vājānām patim ahūmahi śravasyavaḥ
aprāyubhir yajñebhir vāvṛdhenyam
eto nv indraṃ stavāma sakhāya stomyaṃ naram
kṛṣṭīr yo viśvā abhy asty eka it
agorudhāya gaviṣe dyukṣāya dasmyaṃ vacaḥ
ghṛtāt svādīyo madhunaś ca vocata
yasyāmitāni vīryā na rādhaḥ paryetave
jyotir na viśvam abhy asti dakṣiṇā
stuhīndraṃ vyaśvavad anūrmiṃ vājinaṃ yamam
aryo gayam maṃhamānaṃ vi dāśuṣe
evā nūnam upa stuhi vaiyaśva daśamaṃ navam
suvidvāṃsaṃ carkṛtyaṃ caraṇīnām
vetthā hi nirṛtīnāṃ vajrahasta parivṛjam
ahar-ahaḥ śundhyuḥ paripadām iva
tad indrāva ā bhara yenā daṃsiṣṭha kṛtvane
dvitā kutsāya śiśnatho ni codaya
tam u tvā nūnam īmahe navyaṃ daṃsiṣṭha sanyase
sa tvaṃ no viśvā abhimātīḥ sakṣaṇiḥ
ya ṛkṣād aṃhaso mucad yo vāryāt sapta sindhuṣu
vadhar dāsasya tuvinṛmṇa nīnamaḥ
yathā varo suṣāmṇe sanibhya āvaho rayim
vyaśvebhyaḥ subhage vājinīvati
ā nāryasya dakṣiṇā vyaśvāṃ etu sominaḥ
sthūraṃ ca rādhaḥ śatavat sahasravat
yat tvā pṛcchād ījānaḥ kuhayā kuhayākṛte
eṣo apaśrito valo gomatīm ava tiṣṭhati
tā vāṃ viśvasya gopā devā deveṣu yajñiyā
ṛtāvānā yajase pūtadakṣasā
mitrā tanā na rathyā varuṇo yaś ca sukratuḥ
sanāt sujātā tanayā dhṛtavratā
tā mātā viśvavedasāsuryāya pramahasā
mahī jajānāditir ṛtāvarī
mahāntā mitrāvaruṇā samrājā devāv asurā
ṛtāvānāv ṛtam ā ghoṣato bṛhat
napātā śavaso mahaḥ sūnū dakṣasya sukratū
sṛpradānū iṣo vāstv adhi kṣitaḥ
saṃ yā dānūni yemathur divyāḥ pārthivīr iṣaḥ
nabhasvatīr ā vāṃ carantu vṛṣṭayaḥ
adhi yā bṛhato divo 'bhi yūtheva paśyataḥ
ṛtāvānā samrājā namase hitā
ṛtāvānā ni ṣedatuḥ sāmrājyāya sukratū
dhṛtavratā kṣatriyā kṣatram āśatuḥ
akṣṇaś cid gātuvittarānulbaṇena cakṣasā
ni cin miṣantā nicirā ni cikyatuḥ
uta no devy aditir uruṣyatāṃ nāsatyā
uruṣyantu maruto vṛddhaśavasaḥ
te no nāvam uruṣyata divā naktaṃ sudānavaḥ
ariṣyanto ni pāyubhiḥ sacemahi
aghnate viṣṇave vayam ariṣyantaḥ sudānave
śrudhi svayāvan sindho pūrvacittaye
tad vāryaṃ vṛṇīmahe variṣṭhaṃ gopayatyam
mitro yat pānti varuṇo yad aryamā
uta naḥ sindhur apāṃ tan marutas tad aśvinā
indro viṣṇur mīḍhvāṃsaḥ sajoṣasaḥ
te hi ṣmā vanuṣo naro 'bhimātiṃ kayasya cit
tigmaṃ na kṣodaḥ pratighnanti bhūrṇayaḥ
ayam eka itthā purūru caṣṭe vi viśpatiḥ
tasya vratāny anu vaś carāmasi
anu pūrvāṇy okyā sāmrājyasya saścima
mitrasya vratā varuṇasya dīrghaśrut
pari yo raśminā divo 'ntān mame pṛthivyāḥ
ubhe ā paprau rodasī mahitvā
ud u ṣya śaraṇe divo jyotir ayaṃsta sūryaḥ
agnir na śukraḥ samidhāna āhutaḥ
vaco dīrghaprasadmanīśe vājasya gomataḥ
īśe hi pitvo 'viṣasya dāvane
tat sūryaṃ rodasī ubhe doṣā vastor upa bruve
bhojeṣv asmāṃ abhy uc carā sadā
ṛjram ukṣaṇyāyane rajataṃ harayāṇe
rathaṃ yuktam asanāma suṣāmaṇi
tā me aśvyānāṃ harīṇāṃ nitośanā
uto nu kṛtvyānāṃ nṛvāhasā
smadabhīśū kaśāvantā viprā naviṣṭhayā matī
maho vājināv arvantā sacāsanam
yuvor u ṣū rathaṃ huve sadhastutyāya sūriṣu
atūrtadakṣā vṛṣaṇā vṛṣaṇvasū
yuvaṃ varo suṣāmṇe mahe tane nāsatyā
avobhir yātho vṛṣaṇā vṛṣaṇvasū
tā vām adya havāmahe havyebhir vājinīvasū
pūrvīr iṣa iṣayantāv ati kṣapaḥ
ā vāṃ vāhiṣṭho aśvinā ratho yātu śruto narā
upa stomān turasya darśathaḥ śriye
juhurāṇā cid aśvinā manyethāṃ vṛṣaṇvasū
yuvaṃ hi rudrā parṣatho ati dviṣaḥ
dasrā hi viśvam ānuṣaṅ makṣūbhiḥ paridīyathaḥ
dhiyañjinvā madhuvarṇā śubhas patī
upa no yātam aśvinā rāyā viśvapuṣā saha
maghavānā suvīrāv anapacyutā
ā me asya pratīvyam indranāsatyā gatam
devā devebhir adya sacanastamā
vayaṃ hi vāṃ havāmaha ukṣaṇyanto vyaśvavat
sumatibhir upa viprāv ihā gatam
aśvinā sv ṛṣe stuhi kuvit te śravato havam
nedīyasaḥ kūḷayātaḥ paṇīṃr uta
vaiyaśvasya śrutaṃ naroto me asya vedathaḥ
sajoṣasā varuṇo mitro aryamā
yuvādattasya dhiṣṇyā yuvānītasya sūribhiḥ
ahar-ahar vṛṣaṇa mahyaṃ śikṣatam
yo vāṃ yajñebhir āvṛto 'dhivastrā vadhūr iva
saparyantā śubhe cakrāte aśvinā
yo vām uruvyacastamaṃ ciketati nṛpāyyam
vartir aśvinā pari yātam asmayū
asmabhyaṃ su vṛṣaṇvasū yātaṃ vartir nṛpāyyam
viṣudruheva yajñam ūhathur girā
vāhiṣṭho vāṃ havānāṃ stomo dūto huvan narā
yuvābhyām bhūtv aśvinā
yad ado divo arṇava iṣo vā madatho gṛhe
śrutam in me amartyā
uta syā śvetayāvarī vāhiṣṭhā vāṃ nadīnām
sindhur hiraṇyavartaniḥ
smad etayā sukīrtyāśvinā śvetayā dhiyā
vahethe śubhrayāvānā
yukṣvā hi tvaṃ rathāsahā yuvasva poṣyā vaso
ān no vāyo madhu pibāsmākaṃ savanā gahi
tava vāyav ṛtaspate tvaṣṭur jāmātar adbhuta
avāṃsy ā vṛṇīmahe
tvaṣṭur jāmātaraṃ vayam īśānaṃ rāya īmahe
sutāvanto vāyuṃ dyumnā janāsaḥ
vāyo yāhi śivā divo vahasvā su svaśvyam
vahasva mahaḥ pṛthupakṣasā rathe
tvāṃ hi supsarastamaṃ nṛṣadaneṣu hūmahe
grāvāṇaṃ nāśvapṛṣṭham maṃhanā
sa tvaṃ no deva manasā vāyo mandāno agriyaḥ
kṛdhi vājāṃ apo dhiyaḥ
agnir ukthe purohito grāvāṇo barhir adhvare
ṛcā yāmi maruto brahmaṇas patiṃ devāṃ avo vareṇyam
ā paśuṃ gāsi pṛthivīṃ vanaspatīn uṣāsā naktam oṣadhīḥ
viśve ca no vasavo viśvavedaso dhīnām bhūta prāvitāraḥ
pra sū na etv adhvaro 'gnā deveṣu pūrvyaḥ
ādityeṣu pra varuṇe dhṛtavrate marutsu viśvabhānuṣu
viśve hi ṣmā manave viśvavedaso bhuvan vṛdhe riśādasaḥ
ariṣṭebhiḥ pāyubhir viśvavedaso yantā no 'vṛkaṃ chardiḥ
ā no adya samanaso gantā viśve sajoṣasaḥ
ṛcā girā maruto devy adite sadane pastye mahi
abhi priyā maruto yā vo aśvyā havyā mitra prayāthana
ā barhir indro varuṇas turā nara ādityāsaḥ sadantu naḥ
vayaṃ vo vṛktabarhiṣo hitaprayasa ānuṣak
sutasomāso varuṇa havāmahe manuṣvad iddhāgnayaḥ
ā pra yāta maruto viṣṇo aśvinā pūṣan mākīnayā dhiyā
indra ā yātu prathamaḥ saniṣyubhir vṛṣā yo vṛtrahā gṛṇe
vi no devāso adruho 'cchidraṃ śarma yacchata
na yad dūrād vasavo nū cid antito varūtham ādadharṣati
asti hi vaḥ sajātyaṃ riśādaso devāso asty āpyam
pra ṇaḥ pūrvasmai suvitāya vocata makṣū sumnāya navyase
idā hi va upastutim idā vāmasya bhaktaye
upa vo viśvavedaso namasyur āṃ asṛkṣy anyām iva
ud u ṣya vaḥ savitā supraṇītayo 'sthād ūrdhvo vareṇyaḥ
ni dvipādaś catuṣpādo arthino 'viśran patayiṣṇavaḥ
devaṃ-devaṃ vo 'vase devaṃ-devam abhiṣṭaye
devaṃ-devaṃ huvema vājasātaye gṛṇanto devyā dhiyā
devāso hi ṣmā manave samanyavo viśve sākaṃ sarātayaḥ
te no adya te aparaṃ tuce tu no bhavantu varivovidaḥ
pra vaḥ śaṃsāmy adruhaḥ saṃstha upastutīnām
na taṃ dhūrtir varuṇa mitra martyaṃ yo vo dhāmabhyo 'vidhat
pra sa kṣayaṃ tirate vi mahīr iṣo yo vo varāya dāśati
pra prajābhir jāyate dharmaṇas pary ariṣṭaḥ sarva edhate
ṛte sa vindate yudhaḥ sugebhir yāty adhvanaḥ
aryamā mitro varuṇaḥ sarātayo yaṃ trāyante sajoṣasaḥ
ajre cid asmai kṛṇuthā nyañcanaṃ durge cid ā susaraṇam
eṣā cid asmād aśaniḥ paro nu sāsredhantī vi naśyatu
yad adya sūrya udyati priyakṣatrā ṛtaṃ dadha
yan nimruci prabudhi viśvavedaso yad vā madhyandine divaḥ
yad vābhipitve asurā ṛtaṃ yate chardir yema vi dāśuṣe
vayaṃ tad vo vasavo viśvavedasa upa stheyāma madhya ā
yad adya sūra udite yan madhyandina ātuci
vāmaṃ dhattha manave viśvavedaso juhvānāya pracetase
vayaṃ tad vaḥ samrāja ā vṛṇīmahe putro na bahupāyyam
aśyāma tad ādityā juhvato havir yena vasyo 'naśāmahai
ye triṃśati trayas paro devāso barhir āsadan
vidann aha dvitāsanan
varuṇo mitro aryamā smadrātiṣāco agnayaḥ
patnīvanto vaṣaṭkṛtāḥ
te no gopā apācyās ta udak ta itthā nyak
purastāt sarvayā viśā
yathā vaśanti devās tathed asat tad eṣāṃ nakir ā minat
arāvā cana martyaḥ
saptānāṃ sapta ṛṣṭayaḥ sapta dyumnāny eṣām
sapto adhi śriyo dhire
babhrur eko viṣuṇaḥ sūnaro yuvāñjy aṅkte hiraṇyayam
yonim eka ā sasāda dyotano 'ntar deveṣu medhiraḥ
vāśīm eko bibharti hasta āyasīm antar deveṣu nidhruviḥ
vajram eko bibharti hasta āhitaṃ tena vṛtrāṇi jighnate
tigmam eko bibharti hasta āyudhaṃ śucir ugro jalāṣabheṣajaḥ
patha ekaḥ pīpāya taskaro yathāṃ eṣa veda nidhīnām
trīṇy eka urugāyo vi cakrame yatra devāso madanti
vibhir dvā carata ekayā saha pra pravāseva vasataḥ
sado dvā cakrāte upamā divi samrājā sarpirāsutī
arcanta eke mahi sāma manvata tena sūryam arocayan
nahi vo asty arbhako devāso na kumārakaḥ
viśve satomahānta it
iti stutāso asathā riśādaso ye stha trayaś ca triṃśac ca
manor devā yajñiyāsaḥ
te nas trādhvaṃ te 'vata ta u no adhi vocata
mā naḥ pathaḥ pitryān mānavād adhi dūraṃ naiṣṭa parāvataḥ
ye devāsa iha sthana viśve vaiśvānarā uta
asmabhyaṃ śarma sapratho gave 'śvāya yacchata
yo yajāti yajāta it sunavac ca pacāti ca
brahmed indrasya cākanat
puroḷāśaṃ yo asmai somaṃ rarata āśiram
pād it taṃ śakro aṃhasaḥ
tasya dyumāṃ asad ratho devajūtaḥ sa śūśuvat
viśvā vanvann amitriyā
asya prajāvatī gṛhe 'saścantī dive-dive
iḷā dhenumatī duhe
yā dampatī samanasā sunuta ā ca dhāvataḥ
devāso nityayāśirā
prati prāśavyāṃ itaḥ samyañcā barhir āśāte
na tā vājeṣu vāyataḥ
na devānām api hnutaḥ sumatiṃ na jugukṣataḥ
śravo bṛhad vivāsataḥ
putriṇā tā kumāriṇā viśvam āyur vy aśnutaḥ
ubhā hiraṇyapeśasā
vītihotrā kṛtadvasū daśasyantāmṛtāya kam
sam ūdho romaśaṃ hato deveṣu kṛṇuto duvaḥ
ā śarma parvatānāṃ vṛṇīmahe nadīnām
ā viṣṇoḥ sacābhuvaḥ
aitu pūṣā rayir bhagaḥ svasti sarvadhātamaḥ
urur adhvā svastaye
aramatir anarvaṇo viśvo devasya manasā
ādityānām aneha it
yathā no mitro aryamā varuṇaḥ santi gopāḥ
sugā ṛtasya panthāḥ
agniṃ vaḥ pūrvyaṃ girā devam īḷe vasūnām
saparyantaḥ purupriyam mitraṃ na kṣetrasādhasam
makṣū devavato rathaḥ śūro vā pṛtsu kāsu cit
devānāṃ ya in mano yajamāna iyakṣaty abhīd ayajvano bhuvat
na yajamāna riṣyasi na sunvāna na devayo
devānāṃ ya in mano yajamāna iyakṣaty abhīd ayajvano bhuvat
nakiṣ ṭaṃ karmaṇā naśan na pra yoṣan na yoṣati
devānāṃ ya in mano yajamāna iyakṣaty abhīd ayajvano bhuvat
asad atra suvīryam uta tyad āśvaśvyam
devānāṃ ya in mano yajamāna iyakṣaty abhīd ayajvano bhuvat
pra kṛtāny ṛjīṣiṇaḥ kaṇvā indrasya gāthayā
made somasya vocata
yaḥ sṛbindam anarśanim pipruṃ dāsam ahīśuvam
vadhīd ugro riṇann apaḥ
ny arbudasya viṣṭapaṃ varṣmāṇam bṛhatas tira
kṛṣe tad indra pauṃsyam
prati śrutāya vo dhṛṣat tūrṇāśaṃ na girer adhi
huve suśipram ūtaye
sa gor aśvasya vi vrajam mandānaḥ somyebhyaḥ
puraṃ na śūra darṣasi
yadi me rāraṇaḥ suta ukthe vā dadhase canaḥ
ārād upa svadhā gahi
vayaṃ ghā te api ṣmasi stotāra indra girvaṇaḥ
tvaṃ no jinva somapāḥ
uta naḥ pitum ā bhara saṃrarāṇo avikṣitam
maghavan bhūri te vasu
uta no gomatas kṛdhi hiraṇyavato aśvinaḥ
iḷābhiḥ saṃ rabhemahi
bṛbadukthaṃ havāmahe sṛprakarasnam ūtaye
sādhu kṛṇvantam avase
yaḥ saṃsthe cic chatakratur ād īṃ kṛṇoti vṛtrahā
jaritṛbhyaḥ purūvasuḥ
sa naḥ śakraś cid ā śakad dānavāṃ antarābharaḥ
indro viśvābhir ūtibhiḥ
yo rāyo 'vanir mahān supāraḥ sunvataḥ sakhā
tam indram abhi gāyata
āyantāram mahi sthiram pṛtanāsu śravojitam
bhūrer īśānam ojasā
nakir asya śacīnāṃ niyantā sūnṛtānām
nakir vaktā na dād iti
na nūnam brahmaṇām ṛṇam prāśūnām asti sunvatām
na somo apratā pape
panya id upa gāyata panya ukthāni śaṃsata
brahmā kṛṇota panya it
panya ā dardirac chatā sahasrā vājy avṛtaḥ
indro yo yajvano vṛdhaḥ
vi ṣū cara svadhā anu kṛṣṭīnām anv āhuvaḥ
indra piba sutānām
piba svadhainavānām uta yas tugrye sacā
utāyam indra yas tava
atīhi manyuṣāviṇaṃ suṣuvāṃsam upāraṇe
imaṃ rātaṃ sutam piba
ihi tisraḥ parāvata ihi pañca janāṃ ati
dhenā indrāvacākaśat
sūryo raśmiṃ yathā sṛjā tvā yacchantu me giraḥ
nimnam āpo na sadhryak
adhvaryav ā tu hi ṣiñca somaṃ vīrāya śipriṇe
bharā sutasya pītaye
ya udnaḥ phaligam bhinan nyak sindhūṃr avāsṛjat
yo goṣu pakvaṃ dhārayat
ahan vṛtram ṛcīṣama aurṇavābham ahīśuvam
himenāvidhyad arbudam
pra va ugrāya niṣṭure 'ṣāḷhāya prasakṣiṇe
devattam brahma gāyata
yo viśvāny abhi vratā somasya made andhasaḥ
indro deveṣu cetati
iha tyā sadhamādyā harī hiraṇyakeśyā
voḷhām abhi prayo hitam
arvāñcaṃ tvā puruṣṭuta priyamedhastutā harī
somapeyāya vakṣataḥ
vayaṃ gha tvā sutāvanta āpo na vṛktabarhiṣaḥ
pavitrasya prasravaṇeṣu vṛtrahan pari stotāra āsate
svaranti tvā sute naro vaso nireka ukthinaḥ
kadā sutaṃ tṛṣāṇa oka ā gama indra svabdīva vaṃsagaḥ
kaṇvebhir dhṛṣṇav ā dhṛṣad vājaṃ darṣi sahasriṇam
piśaṅgarūpam maghavan vicarṣaṇe makṣū gomantam īmahe
pāhi gāyāndhaso mada indrāya medhyātithe
yaḥ sammiślo haryor yaḥ sute sacā vajrī ratho hiraṇyayaḥ
yaḥ suṣavyaḥ sudakṣiṇa ino yaḥ sukratur gṛṇe
ya ākaraḥ sahasrā yaḥ śatāmagha indro yaḥ pūrbhid āritaḥ
yo dhṛṣito yo 'vṛto yo asti śmaśruṣu śritaḥ
vibhūtadyumnaś cyavanaḥ puruṣṭutaḥ kratvā gaur iva śākinaḥ
ka īṃ veda sute sacā pibantaṃ kad vayo dadhe
ayaṃ yaḥ puro vibhinatty ojasā mandānaḥ śipry andhasaḥ
dānā mṛgo na vāraṇaḥ purutrā carathaṃ dadhe
nakiṣ ṭvā ni yamad ā sute gamo mahāṃś carasy ojasā
ya ugraḥ sann aniṣṭṛta sthiro raṇāya saṃskṛtaḥ
yadi stotur maghavā śṛṇavad dhavaṃ nendro yoṣaty ā gamat
satyam itthā vṛṣed asi vṛṣajūtir no 'vṛtaḥ
vṛṣā hy ugra śṛṇviṣe parāvati vṛṣo arvāvati śrutaḥ
vṛṣaṇas te abhīśavo vṛṣā kaśā hiraṇyayī
vṛṣā ratho maghavan vṛṣaṇā harī vṛṣā tvaṃ śatakrato
vṛṣā sotā sunotu te vṛṣann ṛjīpinn ā bhara
vṛṣā dadhanve vṛṣaṇaṃ nadīṣv ā tubhyaṃ sthātar harīṇām
endra yāhi pītaye madhu śaviṣṭha somyam
nāyam acchā maghavā śṛṇavad giro brahmokthā ca sukratuḥ
vahantu tvā ratheṣṭhām ā harayo rathayujaḥ
tiraś cid aryaṃ savanāni vṛtrahann anyeṣāṃ yā śatakrato
asmākam adyāntamaṃ stomaṃ dhiṣva mahāmaha
asmākaṃ te savanā santu śantamā madāya dyukṣa somapāḥ
nahi ṣas tava no mama śāstre anyasya raṇyati
yo asmān vīra ānayat
indraś cid ghā tad abravīt striyā aśāsyam manaḥ
uto aha kratuṃ raghum
saptī cid ghā madacyutā mithunā vahato ratham
eved dhūr vṛṣṇa uttarā
adhaḥ paśyasva mopari saṃtarām pādakau hara
mā te kaśaplakau dṛśan strī hi brahmā babhūvitha
endra yāhi haribhir upa kaṇvasya suṣṭutim
divo amuṣya śāsato divaṃ yaya divāvaso
ā tvā grāvā vadann iha somī ghoṣeṇa yacchatu
divo amuṣya śāsato divaṃ yaya divāvaso
atrā vi nemir eṣām urāṃ na dhūnute vṛkaḥ
divo amuṣya śāsato divaṃ yaya divāvaso
ā tvā kaṇvā ihāvase havante vājasātaye
divo amuṣya śāsato divaṃ yaya divāvaso
dadhāmi te sutānāṃ vṛṣṇe na pūrvapāyyam
divo amuṣya śāsato divaṃ yaya divāvaso
smatpurandhir na ā gahi viśvatodhīr na ūtaye
divo amuṣya śāsato divaṃ yaya divāvaso
ā no yāhi mahemate sahasrote śatāmagha
divo amuṣya śāsato divaṃ yaya divāvaso
ā tvā hotā manurhito devatrā vakṣad īḍyaḥ
divo amuṣya śāsato divaṃ yaya divāvaso
ā tvā madacyutā harī śyenam pakṣeva vakṣataḥ
divo amuṣya śāsato divaṃ yaya divāvaso
ā yāhy arya ā pari svāhā somasya pītaye
divo amuṣya śāsato divaṃ yaya divāvaso
ā no yāhy upaśruty uktheṣu raṇayā iha
divo amuṣya śāsato divaṃ yaya divāvaso
sarūpair ā su no gahi sambhṛtaiḥ sambhṛtāśvaḥ
divo amuṣya śāsato divaṃ yaya divāvaso
ā yāhi parvatebhyaḥ samudrasyādhi viṣṭapaḥ
divo amuṣya śāsato divaṃ yaya divāvaso
ā no gavyāny aśvyā sahasrā śūra dardṛhi
divo amuṣya śāsato divaṃ yaya divāvaso
ā naḥ sahasraśo bharāyutāni śatāni ca
divo amuṣya śāsato divaṃ yaya divāvaso
ā yad indraś ca dadvahe sahasraṃ vasurociṣaḥ
ojiṣṭham aśvyam paśum
ya ṛjrā vātaraṃhaso 'ruṣāso raghuṣyadaḥ
bhrājante sūryā iva
pārāvatasya rātiṣu dravaccakreṣv āśuṣu
tiṣṭhaṃ vanasya madhya ā
agninendreṇa varuṇena viṣṇunādityai rudrair vasubhiḥ sacābhuvā
sajoṣasā uṣasā sūryeṇa ca somam pibatam aśvinā
viśvābhir dhībhir bhuvanena vājinā divā pṛthivyādribhiḥ sacābhuvā
sajoṣasā uṣasā sūryeṇa ca somam pibatam aśvinā
viśvair devais tribhir ekādaśair ihādbhir marudbhir bhṛgubhiḥ sacābhuvā
sajoṣasā uṣasā sūryeṇa ca somam pibatam aśvinā
juṣethāṃ yajñam bodhataṃ havasya me viśveha devau savanāva gacchatam
sajoṣasā uṣasā sūryeṇa ceṣaṃ no voḷham aśvinā
stomaṃ juṣethāṃ yuvaśeva kanyanāṃ viśveha devau savanāva gacchatam
sajoṣasā uṣasā sūryeṇa ceṣaṃ no voḷham aśvinā
giro juṣethām adhvaraṃ juṣethāṃ viśveha devau savanāva gacchatam
sajoṣasā uṣasā sūryeṇa ceṣaṃ no voḷham aśvinā
hāridraveva patatho vaned upa somaṃ sutam mahiṣevāva gacchathaḥ
sajoṣasā uṣasā sūryeṇa ca trir vartir yātam aśvinā
haṃsāv iva patatho adhvagāv iva somaṃ sutam mahiṣevāva gacchathaḥ
sajoṣasā uṣasā sūryeṇa ca trir vartir yātam aśvinā
śyenāv iva patatho havyadātaye somaṃ sutam mahiṣevāva gacchathaḥ
sajoṣasā uṣasā sūryeṇa ca trir vartir yātam aśvinā
pibataṃ ca tṛpṇutaṃ cā ca gacchatam prajāṃ ca dhattaṃ draviṇaṃ ca dhattam
sajoṣasā uṣasā sūryeṇa corjaṃ no dhattam aśvinā
jayataṃ ca pra stutaṃ ca pra cāvatam prajāṃ ca dhattaṃ draviṇaṃ ca dhattam
sajoṣasā uṣasā sūryeṇa corjaṃ no dhattam aśvinā
hataṃ ca śatrūn yatataṃ ca mitriṇaḥ prajāṃ ca dhattaṃ draviṇaṃ ca dhattam
sajoṣasā uṣasā sūryeṇa corjaṃ no dhattam aśvinā
mitrāvaruṇavantā uta dharmavantā marutvantā jaritur gacchatho havam
sajoṣasā uṣasā sūryeṇa cādityair yātam aśvinā
aṅgirasvantā uta viṣṇuvantā marutvantā jaritur gacchatho havam
sajoṣasā uṣasā sūryeṇa cādityair yātam aśvinā
ṛbhumantā vṛṣaṇā vājavantā marutvantā jaritur gacchatho havam
sajoṣasā uṣasā sūryeṇa cādityair yātam aśvinā
brahma jinvatam uta jinvataṃ dhiyo hataṃ rakṣāṃsi sedhatam amīvāḥ
sajoṣasā uṣasā sūryeṇa ca somaṃ sunvato aśvinā
kṣatraṃ jinvatam uta jinvataṃ nṝn hataṃ rakṣāṃsi sedhatam amīvāḥ
sajoṣasā uṣasā sūryeṇa ca somaṃ sunvato aśvinā
dhenūr jinvatam uta jinvataṃ viśo hataṃ rakṣāṃsi sedhatam amīvāḥ
sajoṣasā uṣasā sūryeṇa ca somaṃ sunvato aśvinā
atrer iva śṛṇutam pūrvyastutiṃ śyāvāśvasya sunvato madacyutā
sajoṣasā uṣasā sūryeṇa cāśvinā tiroahnyam
sargāṃ iva sṛjataṃ suṣṭutīr upa śyāvāśvasya sunvato madacyutā
sajoṣasā uṣasā sūryeṇa cāśvinā tiroahnyam
raśmīṃr iva yacchatam adhvarāṃ upa śyāvāśvasya sunvato madacyutā
sajoṣasā uṣasā sūryeṇa cāśvinā tiroahnyam
arvāg rathaṃ ni yacchatam pibataṃ somyam madhu
ā yātam aśvinā gatam avasyur vām ahaṃ huve dhattaṃ ratnāni dāśuṣe
namovāke prasthite adhvare narā vivakṣaṇasya pītaye
ā yātam aśvinā gatam avasyur vām ahaṃ huve dhattaṃ ratnāni dāśuṣe
svāhākṛtasya tṛmpataṃ sutasya devāv andhasaḥ
ā yātam aśvinā gatam avasyur vām ahaṃ huve dhattaṃ ratnāni dāśuṣe
avitāsi sunvato vṛktabarhiṣaḥ pibā somam madāya kaṃ śatakrato
yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate
prāva stotāram maghavann ava tvām pibā somam madāya kaṃ śatakrato
yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate
ūrjā devāṃ avasy ojasā tvām pibā somam madāya kaṃ śatakrato
yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate
janitā divo janitā pṛthivyāḥ pibā somam madāya kaṃ śatakrato
yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate
janitāśvānāṃ janitā gavām asi pibā somam madāya kaṃ śatakrato
yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate
atrīṇāṃ stomam adrivo mahas kṛdhi pibā somam madāya kaṃ śatakrato
yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate
śyāvāśvasya sunvatas tathā śṛṇu yathāśṛṇor atreḥ karmāṇi kṛṇvataḥ
pra trasadasyum āvitha tvam eka in nṛṣāhya indra brahmāṇi vardhayan
predam brahma vṛtratūryeṣv āvitha pra sunvataḥ śacīpata indra viśvābhir ūtibhiḥ
mādhyandinasya savanasya vṛtrahann anedya pibā somasya vajrivaḥ
sehāna ugra pṛtanā abhi druhaḥ śacīpata indra viśvābhir ūtibhiḥ
mādhyandinasya savanasya vṛtrahann anedya pibā somasya vajrivaḥ
ekarāḷ asya bhuvanasya rājasi śacīpata indra viśvābhir ūtibhiḥ
mādhyandinasya savanasya vṛtrahann anedya pibā somasya vajrivaḥ
sasthāvānā yavayasi tvam eka ic chacīpata indra viśvābhir ūtibhiḥ
mādhyandinasya savanasya vṛtrahann anedya pibā somasya vajrivaḥ
kṣemasya ca prayujaś ca tvam īśiṣe śacīpata indra viśvābhir ūtibhiḥ
mādhyandinasya savanasya vṛtrahann anedya pibā somasya vajrivaḥ
kṣatrāya tvam avasi na tvam āvitha śacīpata indra viśvābhir ūtibhiḥ
mādhyandinasya savanasya vṛtrahann anedya pibā somasya vajrivaḥ
śyāvāśvasya rebhatas tathā śṛṇu yathāśṛṇor atreḥ karmāṇi kṛṇvataḥ
pra trasadasyum āvitha tvam eka in nṛṣāhya indra kṣatrāṇi vardhayan
yajñasya hi stha ṛtvijā sasnī vājeṣu karmasu
indrāgnī tasya bodhatam
tośāsā rathayāvānā vṛtrahaṇāparājitā
indrāgnī tasya bodhatam
idaṃ vām madiram madhv adhukṣann adribhir naraḥ
indrāgnī tasya bodhatam
juṣethāṃ yajñam iṣṭaye sutaṃ somaṃ sadhastutī
indrāgnī ā gataṃ narā
imā juṣethāṃ savanā yebhir havyāny ūhathuḥ
indrāgnī ā gataṃ narā
imāṃ gāyatravartaniṃ juṣethāṃ suṣṭutim mama
indrāgnī ā gataṃ narā
prātaryāvabhir ā gataṃ devebhir jenyāvasū
indrāgnī somapītaye
śyāvāśvasya sunvato 'trīṇāṃ śṛṇutaṃ havam
indrāgnī somapītaye
evā vām ahva ūtaye yathāhuvanta medhirāḥ
indrāgnī somapītaye
āhaṃ sarasvatīvator indrāgnyor avo vṛṇe
yābhyāṃ gāyatram ṛcyate
agnim astoṣy ṛgmiyam agnim īḷā yajadhyai
agnir devāṃ anaktu na ubhe hi vidathe kavir antaś carati dūtyaṃ nabhantām anyake same
ny agne navyasā vacas tanūṣu śaṃsam eṣām
ny arātī rarāvṇāṃ viśvā aryo arātīr ito yucchantv āmuro nabhantām anyake same
agne manmāni tubhyaṃ kaṃ ghṛtaṃ na juhva āsani
sa deveṣu pra cikiddhi tvaṃ hy asi pūrvyaḥ śivo dūto vivasvato nabhantām anyake same
tat-tad agnir vayo dadhe yathā-yathā kṛpaṇyati
ūrjāhutir vasūnāṃ śaṃ ca yoś ca mayo dadhe viśvasyai devahūtyai nabhantām anyake same
sa ciketa sahīyasāgniś citreṇa karmaṇā
sa hotā śaśvatīnāṃ dakṣiṇābhir abhīvṛta inoti ca pratīvyaṃ nabhantām anyake same
agnir jātā devānām agnir veda martānām apīcyam
agniḥ sa draviṇodā agnir dvārā vy ūrṇute svāhuto navīyasā nabhantām anyake same
agnir deveṣu saṃvasuḥ sa vikṣu yajñiyāsv ā
sa mudā kāvyā puru viśvam bhūmeva puṣyati devo deveṣu yajñiyo nabhantām anyake same
yo agniḥ saptamānuṣaḥ śrito viśveṣu sindhuṣu
tam āganma tripastyam mandhātur dasyuhantamam agniṃ yajñeṣu pūrvyaṃ nabhantām anyake same
agnis trīṇi tridhātūny ā kṣeti vidathā kaviḥ
sa trīṃr ekādaśāṃ iha yakṣac ca piprayac ca no vipro dūtaḥ pariṣkṛto nabhantām anyake same
tvaṃ no agna āyuṣu tvaṃ deveṣu pūrvya vasva eka irajyasi
tvām āpaḥ parisrutaḥ pari yanti svasetavo nabhantām anyake same
indrāgnī yuvaṃ su naḥ sahantā dāsatho rayim
yena dṛḷhā samatsv ā vīḷu cit sāhiṣīmahy agnir vaneva vāta in nabhantām anyake same
nahi vāṃ vavrayāmahe 'thendram id yajāmahe śaviṣṭhaṃ nṛṇāṃ naram
sa naḥ kadā cid arvatā gamad ā vājasātaye gamad ā medhasātaye nabhantām anyake same
tā hi madhyam bharāṇām indrāgnī adhikṣitaḥ
tā u kavitvanā kavī pṛcchyamānā sakhīyate saṃ dhītam aśnutaṃ narā nabhantām anyake same
abhy arca nabhākavad indrāgnī yajasā girā
yayor viśvam idaṃ jagad iyaṃ dyauḥ pṛthivī mahy upasthe bibhṛto vasu nabhantām anyake same
pra brahmāṇi nabhākavad indrāgnibhyām irajyata
yā saptabudhnam arṇavaṃ jihmabāram aporṇuta indra īśāna ojasā nabhantām anyake same
api vṛśca purāṇavad vratater iva guṣpitam ojo dāsasya dambhaya
vayaṃ tad asya sambhṛtaṃ vasv indreṇa vi bhajemahi nabhantām anyake same
yad indrāgnī janā ime vihvayante tanā girā
asmākebhir nṛbhir vayaṃ sāsahyāma pṛtanyato vanuyāma vanuṣyato nabhantām anyake same
yā nu śvetāv avo diva uccarāta upa dyubhiḥ
indrāgnyor anu vratam uhānā yanti sindhavo yān sīm bandhād amuñcatāṃ nabhantām anyake same
pūrvīṣ ṭa indropamātayaḥ pūrvīr uta praśastayaḥ sūno hinvasya harivaḥ
vasvo vīrasyāpṛco yā nu sādhanta no dhiyo nabhantām anyake same
taṃ śiśītā suvṛktibhis tveṣaṃ satvānam ṛgmiyam
uto nu cid ya ojasā śuṣṇasyāṇḍāni bhedati jeṣat svarvatīr apo nabhantām anyake same
taṃ śiśītā svadhvaraṃ satyaṃ satvānam ṛtviyam
uto nu cid ya ohata āṇḍā śuṣṇasya bhedaty ajaiḥ svarvatīr apo nabhantām anyake same
evendrāgnibhyām pitṛvan navīyo mandhātṛvad aṅgirasvad avāci
tridhātunā śarmaṇā pātam asmān vayaṃ syāma patayo rayīṇām
asmā ū ṣu prabhūtaye varuṇāya marudbhyo 'rcā viduṣṭarebhyaḥ
yo dhītā mānuṣāṇām paśvo gā iva rakṣati nabhantām anyake same
tam ū ṣu samanā girā pitṝṇāṃ ca manmabhiḥ
nābhākasya praśastibhir yaḥ sindhūnām upodaye saptasvasā sa madhyamo nabhantām anyake same
sa kṣapaḥ pari ṣasvaje ny usro māyayā dadhe sa viśvam pari darśataḥ
tasya venīr anu vratam uṣas tisro avardhayan nabhantām anyake same
yaḥ kakubho nidhārayaḥ pṛthivyām adhi darśataḥ
sa mātā pūrvyam padaṃ tad varuṇasya saptyaṃ sa hi gopā iveryo nabhantām anyake same
yo dhartā bhuvanānāṃ ya usrāṇām apīcyā veda nāmāni guhyā
sa kaviḥ kāvyā puru rūpaṃ dyaur iva puṣyati nabhantām anyake same
yasmin viśvāni kāvyā cakre nābhir iva śritā
tritaṃ jūtī saparyata vraje gāvo na saṃyuje yuje aśvāṃ ayukṣata nabhantām anyake same
ya āsv atka āśaye viśvā jātāny eṣām
pari dhāmāni marmṛśad varuṇasya puro gaye viśve devā anu vrataṃ nabhantām anyake same
sa samudro apīcyas turo dyām iva rohati ni yad āsu yajur dadhe
sa māyā arcinā padāstṛṇān nākam āruhan nabhantām anyake same
yasya śvetā vicakṣaṇā tisro bhūmīr adhikṣitaḥ
trir uttarāṇi papratur varuṇasya dhruvaṃ sadaḥ sa saptānām irajyati nabhantām anyake same
yaḥ śvetāṃ adhinirṇijaś cakre kṛṣṇāṃ anu vratā
sa dhāma pūrvyam mame ya skambhena vi rodasī ajo na dyām adhārayan nabhantām anyake same
astabhnād dyām asuro viśvavedā amimīta varimāṇam pṛthivyāḥ
āsīdad viśvā bhuvanāni samrāḍ viśvet tāni varuṇasya vratāni
evā vandasva varuṇam bṛhantaṃ namasyā dhīram amṛtasya gopām
sa naḥ śarma trivarūthaṃ vi yaṃsat pātaṃ no dyāvāpṛthivī upasthe
imāṃ dhiyaṃ śikṣamāṇasya deva kratuṃ dakṣaṃ varuṇa saṃ śiśādhi
yayāti viśvā duritā tarema sutarmāṇam adhi nāvaṃ ruhema
ā vāṃ grāvāṇo aśvinā dhībhir viprā acucyavuḥ
nāsatyā somapītaye nabhantām anyake same
yathā vām atrir aśvinā gīrbhir vipro ajohavīt
nāsatyā somapītaye nabhantām anyake same
evā vām ahva ūtaye yathāhuvanta medhirāḥ
nāsatyā somapītaye nabhantām anyake same
ime viprasya vedhaso 'gner astṛtayajvanaḥ
gira stomāsa īrate
asmai te pratiharyate jātavedo vicarṣaṇe
agne janāmi suṣṭutim
ārokā iva ghed aha tigmā agne tava tviṣaḥ
dadbhir vanāni bapsati
harayo dhūmaketavo vātajūtā upa dyavi
yatante vṛthag agnayaḥ
ete tye vṛthag agnaya iddhāsaḥ sam adṛkṣata
uṣasām iva ketavaḥ
kṛṣṇā rajāṃsi patsutaḥ prayāṇe jātavedasaḥ
agnir yad rodhati kṣami
dhāsiṃ kṛṇvāna oṣadhīr bapsad agnir na vāyati
punar yan taruṇīr api
jihvābhir aha nannamad arciṣā jañjaṇābhavan
agnir vaneṣu rocate
apsv agne sadhiṣ ṭava sauṣadhīr anu rudhyase
garbhe sañ jāyase punaḥ
ud agne tava tad ghṛtād arcī rocata āhutam
niṃsānaṃ juhvo mukhe
ukṣānnāya vaśānnāya somapṛṣṭhāya vedhase
stomair vidhemāgnaye
uta tvā namasā vayaṃ hotar vareṇyakrato
agne samidbhir īmahe
uta tvā bhṛguvac chuce manuṣvad agna āhuta
aṅgirasvad dhavāmahe
tvaṃ hy agne agninā vipro vipreṇa san satā
sakhā sakhyā samidhyase
sa tvaṃ viprāya dāśuṣe rayiṃ dehi sahasriṇam
agne vīravatīm iṣam
agne bhrātaḥ sahaskṛta rohidaśva śucivrata
imaṃ stomaṃ juṣasva me
uta tvāgne mama stuto vāśrāya pratiharyate
goṣṭhaṃ gāva ivāśata
tubhyaṃ tā aṅgirastama viśvāḥ sukṣitayaḥ pṛthak
agne kāmāya yemire
agniṃ dhībhir manīṣiṇo medhirāso vipaścitaḥ
admasadyāya hinvire
taṃ tvām ajmeṣu vājinaṃ tanvānā agne adhvaram
vahniṃ hotāram īḷate
purutrā hi sadṛṅṅ asi viśo viśvā anu prabhuḥ
samatsu tvā havāmahe
tam īḷiṣva ya āhuto 'gnir vibhrājate ghṛtaiḥ
imaṃ naḥ śṛṇavad dhavam
taṃ tvā vayaṃ havāmahe śṛṇvantaṃ jātavedasam
agne ghnantam apa dviṣaḥ
viśāṃ rājānam adbhutam adhyakṣaṃ dharmaṇām imam
agnim īḷe sa u śravat
agniṃ viśvāyuvepasam maryaṃ na vājinaṃ hitam
saptiṃ na vājayāmasi
ghnan mṛdhrāṇy apa dviṣo dahan rakṣāṃsi viśvahā
agne tigmena dīdihi
yaṃ tvā janāsa indhate manuṣvad aṅgirastama
agne sa bodhi me vacaḥ
yad agne divijā asy apsujā vā sahaskṛta
taṃ tvā gīrbhir havāmahe
tubhyaṃ ghet te janā ime viśvāḥ sukṣitayaḥ pṛthak
dhāsiṃ hinvanty attave
te ghed agne svādhyo 'hā viśvā nṛcakṣasaḥ
tarantaḥ syāma durgahā
agnim mandram purupriyaṃ śīram pāvakaśociṣam
hṛdbhir mandrebhir īmahe
sa tvam agne vibhāvasuḥ sṛjan sūryo na raśmibhiḥ
śardhan tamāṃsi jighnase
tat te sahasva īmahe dātraṃ yan nopadasyati
tvad agne vāryaṃ vasu
samidhāgniṃ duvasyata ghṛtair bodhayatātithim
āsmin havyā juhotana
agne stomaṃ juṣasva me vardhasvānena manmanā
prati sūktāni harya naḥ
agniṃ dūtam puro dadhe havyavāham upa bruve
devāṃ ā sādayād iha
ut te bṛhanto arcayaḥ samidhānasya dīdivaḥ
agne śukrāsa īrate
upa tvā juhvo mama ghṛtācīr yantu haryata
agne havyā juṣasva naḥ
mandraṃ hotāram ṛtvijaṃ citrabhānuṃ vibhāvasum
agnim īḷe sa u śravat
pratnaṃ hotāram īḍyaṃ juṣṭam agniṃ kavikratum
adhvarāṇām abhiśriyam
juṣāṇo aṅgirastamemā havyāny ānuṣak
agne yajñaṃ naya ṛtuthā
samidhāna u santya śukraśoca ihā vaha
cikitvān daivyaṃ janam
vipraṃ hotāram adruhaṃ dhūmaketuṃ vibhāvasum
yajñānāṃ ketum īmahe
agne ni pāhi nas tvam prati ṣma deva rīṣataḥ
bhindhi dveṣaḥ sahaskṛta
agniḥ pratnena manmanā śumbhānas tanvaṃ svām
kavir vipreṇa vāvṛdhe
ūrjo napātam ā huve 'gnim pāvakaśociṣam
asmin yajñe svadhvare
sa no mitramahas tvam agne śukreṇa śociṣā
devair ā satsi barhiṣi
yo agniṃ tanvo dame devam martaḥ saparyati
tasmā id dīdayad vasu
agnir mūrdhā divaḥ kakut patiḥ pṛthivyā ayam
apāṃ retāṃsi jinvati
ud agne śucayas tava śukrā bhrājanta īrate
tava jyotīṃṣy arcayaḥ
īśiṣe vāryasya hi dātrasyāgne svarpatiḥ
stotā syāṃ tava śarmaṇi
tvām agne manīṣiṇas tvāṃ hinvanti cittibhiḥ
tvāṃ vardhantu no giraḥ
adabdhasya svadhāvato dūtasya rebhataḥ sadā
agneḥ sakhyaṃ vṛṇīmahe
agniḥ śucivratatamaḥ śucir vipraḥ śuciḥ kaviḥ
śucī rocata āhutaḥ
uta tvā dhītayo mama giro vardhantu viśvahā
agne sakhyasya bodhi naḥ
yad agne syām ahaṃ tvaṃ tvaṃ vā ghā syā aham
syuṣ ṭe satyā ihāśiṣaḥ
vasur vasupatir hi kam asy agne vibhāvasuḥ
syāma te sumatāv api
agne dhṛtavratāya te samudrāyeva sindhavaḥ
giro vāśrāsa īrate
yuvānaṃ viśpatiṃ kaviṃ viśvādam puruvepasam
agniṃ śumbhāmi manmabhiḥ
yajñānāṃ rathye vayaṃ tigmajambhāya vīḷave
stomair iṣemāgnaye
ayam agne tve api jaritā bhūtu santya
tasmai pāvaka mṛḷaya
dhīro hy asy admasad vipro na jāgṛviḥ sadā
agne dīdayasi dyavi
purāgne duritebhyaḥ purā mṛdhrebhyaḥ kave
pra ṇa āyur vaso tira
ā ghā ye agnim indhate stṛṇanti barhir ānuṣak
yeṣām indro yuvā sakhā
bṛhann id idhma eṣām bhūri śastam pṛthuḥ svaruḥ
yeṣām indro yuvā sakhā
ayuddha id yudhā vṛtaṃ śūra ājati satvabhiḥ
yeṣām indro yuvā sakhā
ā bundaṃ vṛtrahā dade jātaḥ pṛcchad vi mātaram
ka ugrāḥ ke ha śṛṇvire
prati tvā śavasī vadad girāv apso na yodhiṣat
yas te śatrutvam ācake
uta tvam maghavañ chṛṇu yas te vaṣṭi vavakṣi tat
yad vīḷayāsi vīḷu tat
yad ājiṃ yāty ājikṛd indraḥ svaśvayur upa
rathītamo rathīnām
vi ṣu viśvā abhiyujo vajrin viṣvag yathā vṛha
bhavā naḥ suśravastamaḥ
asmākaṃ su ratham pura indraḥ kṛṇotu sātaye
na yaṃ dhūrvanti dhūrtayaḥ
vṛjyāma te pari dviṣo 'raṃ te śakra dāvane
gamemed indra gomataḥ
śanaiś cid yanto adrivo 'śvāvantaḥ śatagvinaḥ
vivakṣaṇā anehasaḥ
ūrdhvā hi te dive-dive sahasrā sūnṛtā śatā
jaritṛbhyo vimaṃhate
vidmā hi tvā dhanañjayam indra dṛḷhā cid ārujam
ādāriṇaṃ yathā gayam
kakuhaṃ cit tvā kave mandantu dhṛṣṇav indavaḥ
ā tvā paṇiṃ yad īmahe
yas te revāṃ adāśuriḥ pramamarṣa maghattaye
tasya no veda ā bhara
ima u tvā vi cakṣate sakhāya indra sominaḥ
puṣṭāvanto yathā paśum
uta tvābadhiraṃ vayaṃ śrutkarṇaṃ santam ūtaye
dūrād iha havāmahe
yac chuśrūyā imaṃ havaṃ durmarṣaṃ cakriyā uta
bhaver āpir no antamaḥ
yac cid dhi te api vyathir jaganvāṃso amanmahi
godā id indra bodhi naḥ
ā tvā rambhaṃ na jivrayo rarabhmā śavasas pate
uśmasi tvā sadhastha ā
stotram indrāya gāyata purunṛmṇāya satvane
nakir yaṃ vṛṇvate yudhi
abhi tvā vṛṣabhā sute sutaṃ sṛjāmi pītaye
tṛmpā vy aśnuhī madam
mā tvā mūrā aviṣyavo mopahasvāna ā dabhan
mākīm brahmadviṣo vanaḥ
iha tvā goparīṇasā mahe mandantu rādhase
saro gauro yathā piba
yā vṛtrahā parāvati sanā navā ca cucyuve
tā saṃsatsu pra vocata
apibat kadruvaḥ sutam indraḥ sahasrabāhve
atrādediṣṭa pauṃsyam
satyaṃ tat turvaśe yadau vidāno ahnavāyyam
vy ānaṭ turvaṇe śami
taraṇiṃ vo janānāṃ tradaṃ vājasya gomataḥ
samānam u pra śaṃsiṣam
ṛbhukṣaṇaṃ na vartava uktheṣu tugryāvṛdham
indraṃ some sacā sute
yaḥ kṛntad id vi yonyaṃ triśokāya girim pṛthum
gobhyo gātuṃ niretave
yad dadhiṣe manasyasi mandānaḥ pred iyakṣasi
mā tat kar indra mṛḷaya
dabhraṃ cid dhi tvāvataḥ kṛtaṃ śṛṇve adhi kṣami
jigātv indra te manaḥ
taved u tāḥ sukīrtayo 'sann uta praśastayaḥ
yad indra mṛḷayāsi naḥ
mā na ekasminn āgasi mā dvayor uta triṣu
vadhīr mā śūra bhūriṣu
bibhayā hi tvāvata ugrād abhiprabhaṅgiṇaḥ
dasmād aham ṛtīṣahaḥ
mā sakhyuḥ śūnam ā vide mā putrasya prabhūvaso
āvṛtvad bhūtu te manaḥ
ko nu maryā amithitaḥ sakhā sakhāyam abravīt
jahā ko asmad īṣate
evāre vṛṣabhā sute 'sinvan bhūry āvayaḥ
śvaghnīva nivatā caran
ā ta etā vacoyujā harī gṛbhṇe sumadrathā
yad īm brahmabhya id dadaḥ
bhindhi viśvā apa dviṣaḥ pari bādho jahī mṛdhaḥ
vasu spārhaṃ tad ā bhara
yad vīḷāv indra yat sthire yat parśāne parābhṛtam
vasu spārhaṃ tad ā bhara
yasya te viśvamānuṣo bhūrer dattasya vedati
vasu spārhaṃ tad ā bhara
tvāvataḥ purūvaso vayam indra praṇetaḥ
smasi sthātar harīṇām
tvāṃ hi satyam adrivo vidma dātāram iṣām
vidma dātāraṃ rayīṇām
ā yasya te mahimānaṃ śatamūte śatakrato
gīrbhir gṛṇanti kāravaḥ
sunītho ghā sa martyo yam maruto yam aryamā
mitraḥ pānty adruhaḥ
dadhāno gomad aśvavat suvīryam ādityajūta edhate
sadā rāyā puruspṛhā
tam indraṃ dānam īmahe śavasānam abhīrvam
īśānaṃ rāya īmahe
tasmin hi santy ūtayo viśvā abhīravaḥ sacā
tam ā vahantu saptayaḥ purūvasum madāya harayaḥ sutam
yas te mado vareṇyo ya indra vṛtrahantamaḥ
ya ādadiḥ svar nṛbhir yaḥ pṛtanāsu duṣṭaraḥ
yo duṣṭaro viśvavāra śravāyyo vājeṣv asti tarutā
sa naḥ śaviṣṭha savanā vaso gahi gamema gomati vraje
gavyo ṣu ṇo yathā purāśvayota rathayā
varivasya mahāmaha
nahi te śūra rādhaso 'ntaṃ vindāmi satrā
daśasyā no maghavan nū cid adrivo dhiyo vājebhir āvitha
ya ṛṣvaḥ śrāvayatsakhā viśvet sa veda janimā puruṣṭutaḥ
taṃ viśve mānuṣā yugendraṃ havante taviṣaṃ yatasrucaḥ
sa no vājeṣv avitā purūvasuḥ purasthātā maghavā vṛtrahā bhuvat
abhi vo vīram andhaso madeṣu gāya girā mahā vicetasam
indraṃ nāma śrutyaṃ śākinaṃ vaco yathā
dadī rekṇas tanve dadir vasu dadir vājeṣu puruhūta vājinam
nūnam atha
viśveṣām irajyantaṃ vasūnāṃ sāsahvāṃsaṃ cid asya varpasaḥ
kṛpayato nūnam aty atha
mahaḥ su vo aram iṣe stavāmahe mīḷhuṣe araṅgamāya jagmaye
yajñebhir gīrbhir viśvamanuṣām marutām iyakṣasi gāye tvā namasā girā
ye pātayante ajmabhir girīṇāṃ snubhir eṣām
yajñam mahiṣvaṇīnāṃ sumnaṃ tuviṣvaṇīnām prādhvare
prabhaṅgaṃ durmatīnām indra śaviṣṭhā bhara
rayim asmabhyaṃ yujyaṃ codayanmate jyeṣṭhaṃ codayanmate
sanitaḥ susanitar ugra citra cetiṣṭha sūnṛta
prāsahā samrāṭ sahuriṃ sahantam bhujyuṃ vājeṣu pūrvyam
ā sa etu ya īvad āṃ adevaḥ pūrtam ādade
yathā cid vaśo aśvyaḥ pṛthuśravasi kānīte 'syā vyuṣy ādade
ṣaṣṭiṃ sahasrāśvyasyāyutāsanam uṣṭrānāṃ viṃśatiṃ śatā
daśa śyāvīnāṃ śatā daśa tryaruṣīṇāṃ daśa gavāṃ sahasrā
daśa śyāvā ṛdhadrayo vītavārāsa āśavaḥ
mathrā nemiṃ ni vāvṛtuḥ
dānāsaḥ pṛthuśravasaḥ kānītasya surādhasaḥ
rathaṃ hiraṇyayaṃ dadan maṃhiṣṭhaḥ sūrir abhūd varṣiṣṭham akṛta śravaḥ
ā no vāyo mahe tane yāhi makhāya pājase
vayaṃ hi te cakṛmā bhūri dāvane sadyaś cin mahi dāvane
yo aśvebhir vahate vasta usrās triḥ sapta saptatīnām
ebhiḥ somebhiḥ somasudbhiḥ somapā dānāya śukrapūtapāḥ
yo ma imaṃ cid u tmanāmandac citraṃ dāvane
araṭve akṣe nahuṣe sukṛtvani sukṛttarāya sukratuḥ
ucathye vapuṣi yaḥ svarāḷ uta vāyo ghṛtasnāḥ
aśveṣitaṃ rajeṣitaṃ śuneṣitam prājma tad idaṃ nu tat
adha priyam iṣirāya ṣaṣṭiṃ sahasrāsanam
aśvānām in na vṛṣṇām
gāvo na yūtham upa yanti vadhraya upa mā yanti vadhrayaḥ
adha yac cārathe gaṇe śatam uṣṭrāṃ acikradat
adha śvitneṣu viṃśatiṃ śatā
śataṃ dāse balbūthe vipras tarukṣa ā dade
te te vāyav ime janā madantīndragopā madanti devagopāḥ
adha syā yoṣaṇā mahī pratīcī vaśam aśvyam
adhirukmā vi nīyate
mahi vo mahatām avo varuṇa mitra dāśuṣe
yam ādityā abhi druho rakṣathā nem aghaṃ naśad anehaso va ūtayaḥ suūtayo va ūtayaḥ
vidā devā aghānām ādityāso apākṛtim
pakṣā vayo yathopari vy asme śarma yacchatānehaso va ūtayaḥ suūtayo va ūtayaḥ
vy asme adhi śarma tat pakṣā vayo na yantana
viśvāni viśvavedaso varūthyā manāmahe 'nehaso va ūtayaḥ suūtayo va ūtayaḥ
yasmā arāsata kṣayaṃ jīvātuṃ ca pracetasaḥ
manor viśvasya ghed ima ādityā rāya īśate 'nehaso va ūtayaḥ suūtayo va ūtayaḥ
pari ṇo vṛṇajann aghā durgāṇi rathyo yathā
syāmed indrasya śarmaṇy ādityānām utāvasy anehaso va ūtayaḥ suūtayo va ūtayaḥ
parihvṛted anā jano yuṣmādattasya vāyati
devā adabhram āśa vo yam ādityā ahetanānehaso va ūtayaḥ suūtayo va ūtayaḥ
na taṃ tigmaṃ cana tyajo na drāsad abhi taṃ guru
yasmā u śarma sapratha ādityāso arādhvam anehaso va ūtayaḥ suūtayo va ūtayaḥ
yuṣme devā api ṣmasi yudhyanta iva varmasu
yūyam maho na enaso yūyam arbhād uruṣyatānehaso va ūtayaḥ suūtayo va ūtayaḥ
aditir na uruṣyatv aditiḥ śarma yacchatu
mātā mitrasya revato 'ryamṇo varuṇasya cānehaso va ūtayaḥ suūtayo va ūtayaḥ
yad devāḥ śarma śaraṇaṃ yad bhadraṃ yad anāturam
tridhātu yad varūthyaṃ tad asmāsu vi yantanānehaso va ūtayaḥ suūtayo va ūtayaḥ
ādityā ava hi khyatādhi kūlād iva spaśaḥ
sutīrtham arvato yathānu no neṣathā sugam anehaso va ūtayaḥ suūtayo va ūtayaḥ
neha bhadraṃ rakṣasvine nāvayai nopayā uta
gave ca bhadraṃ dhenave vīrāya ca śravasyate 'nehaso va ūtayaḥ suūtayo va ūtayaḥ
yad āvir yad apīcyaṃ devāso asti duṣkṛtam
trite tad viśvam āptya āre asmad dadhātanānehaso va ūtayaḥ suūtayo va ūtayaḥ
yac ca goṣu duṣṣvapnyaṃ yac cāsme duhitar divaḥ
tritāya tad vibhāvary āptyāya parā vahānehaso va ūtayaḥ suūtayo va ūtayaḥ
niṣkaṃ vā ghā kṛṇavate srajaṃ vā duhitar divaḥ
trite duṣṣvapnyaṃ sarvam āptye pari dadmasy anehaso va ūtayaḥ suūtayo va ūtayaḥ
tadannāya tadapase tam bhāgam upaseduṣe
tritāya ca dvitāya coṣo duṣṣvapnyaṃ vahānehaso va ūtayaḥ suūtayo va ūtayaḥ
yathā kalāṃ yathā śaphaṃ yatha ṛṇaṃ saṃnayāmasi
evā duṣṣvapnyaṃ sarvam āptye saṃ nayāmasy anehaso va ūtayaḥ suūtayo va ūtayaḥ
ajaiṣmādyāsanāma cābhūmānāgaso vayam
uṣo yasmād duṣṣvapnyād abhaiṣmāpa tad ucchatv anehaso va ūtayaḥ suūtayo va ūtayaḥ
svādor abhakṣi vayasaḥ sumedhāḥ svādhyo varivovittarasya
viśve yaṃ devā uta martyāso madhu bruvanto abhi saṃcaranti
antaś ca prāgā aditir bhavāsy avayātā haraso daivyasya
indav indrasya sakhyaṃ juṣāṇaḥ śrauṣṭīva dhuram anu rāya ṛdhyāḥ
apāma somam amṛtā abhūmāganma jyotir avidāma devān
kiṃ nūnam asmān kṛṇavad arātiḥ kim u dhūrtir amṛta martyasya
śaṃ no bhava hṛda ā pīta indo piteva soma sūnave suśevaḥ
sakheva sakhya uruśaṃsa dhīraḥ pra ṇa āyur jīvase soma tārīḥ
ime mā pītā yaśasa uruṣyavo rathaṃ na gāvaḥ sam anāha parvasu
te mā rakṣantu visrasaś caritrād uta mā srāmād yavayantv indavaḥ
agniṃ na mā mathitaṃ saṃ didīpaḥ pra cakṣaya kṛṇuhi vasyaso naḥ
athā hi te mada ā soma manye revāṃ iva pra carā puṣṭim accha
iṣireṇa te manasā sutasya bhakṣīmahi pitryasyeva rāyaḥ
soma rājan pra ṇa āyūṃṣi tārīr ahānīva sūryo vāsarāṇi
soma rājan mṛḷayā naḥ svasti tava smasi vratyās tasya viddhi
alarti dakṣa uta manyur indo mā no aryo anukāmam parā dāḥ
tvaṃ hi nas tanvaḥ soma gopā gātre-gātre niṣasatthā nṛcakṣāḥ
yat te vayam pramināma vratāni sa no mṛḷa suṣakhā deva vasyaḥ
ṛdūdareṇa sakhyā saceya yo mā na riṣyed dharyaśva pītaḥ
ayaṃ yaḥ somo ny adhāyy asme tasmā indram pratiram emy āyuḥ
apa tyā asthur anirā amīvā nir atrasan tamiṣīcīr abhaiṣuḥ
ā somo asmāṃ aruhad vihāyā aganma yatra pratiranta āyuḥ
yo na induḥ pitaro hṛtsu pīto 'martyo martyāṃ āviveśa
tasmai somāya haviṣā vidhema mṛḷīke asya sumatau syāma
tvaṃ soma pitṛbhiḥ saṃvidāno 'nu dyāvāpṛthivī ā tatantha
tasmai ta indo haviṣā vidhema vayaṃ syāma patayo rayīṇām
trātāro devā adhi vocatā no mā no nidrā īśata mota jalpiḥ
vayaṃ somasya viśvaha priyāsaḥ suvīrāso vidatham ā vadema
tvaṃ naḥ soma viśvato vayodhās tvaṃ svarvid ā viśā nṛcakṣāḥ
tvaṃ na inda ūtibhiḥ sajoṣāḥ pāhi paścātād uta vā purastāt
abhi pra vaḥ surādhasam indram arca yathā vide
yo jaritṛbhyo maghavā purūvasuḥ sahasreṇeva śikṣati
śatānīkeva pra jigāti dhṛṣṇuyā hanti vṛtrāṇi dāśuṣe
girer iva pra rasā asya pinvire datrāṇi purubhojasaḥ
ā tvā sutāsa indavo madā ya indra girvaṇaḥ
āpo na vajrinn anv okyaṃ saraḥ pṛṇanti śūra rādhase
anehasam prataraṇaṃ vivakṣaṇam madhvaḥ svādiṣṭham īm piba
ā yathā mandasānaḥ kirāsi naḥ pra kṣudreva tmanā dhṛṣat
ā na stomam upa dravad dhiyāno aśvo na sotṛbhiḥ
yaṃ te svadhāvan svadayanti dhenava indra kaṇveṣu rātayaḥ
ugraṃ na vīraṃ namasopa sedima vibhūtim akṣitāvasum
udrīva vajrinn avato na siñcate kṣarantīndra dhītayaḥ
yad dha nūnaṃ yad vā yajñe yad vā pṛthivyām adhi
ato no yajñam āśubhir mahemata ugra ugrebhir ā gahi
ajirāso harayo ye ta āśavo vātā iva prasakṣiṇaḥ
yebhir apatyam manuṣaḥ parīyase yebhir viśvaṃ svar dṛśe
etāvatas ta īmaha indra sumnasya gomataḥ
yathā prāvo maghavan medhyātithiṃ yathā nīpātithiṃ dhane
yathā kaṇve maghavan trasadasyavi yathā pakthe daśavraje
yathā gośarye asanor ṛjiśvanīndra gomad dhiraṇyavat
pra su śrutaṃ surādhasam arcā śakram abhiṣṭaye
yaḥ sunvate stuvate kāmyaṃ vasu sahasreṇeva maṃhate
śatānīkā hetayo asya duṣṭarā indrasya samiṣo mahīḥ
girir na bhujmā maghavatsu pinvate yad īṃ sutā amandiṣuḥ
yad īṃ sutāsa indavo 'bhi priyam amandiṣuḥ
āpo na dhāyi savanam ma ā vaso dughā ivopa dāśuṣe
anehasaṃ vo havamānam ūtaye madhvaḥ kṣaranti dhītayaḥ
ā tvā vaso havamānāsa indava upa stotreṣu dadhire
ā naḥ some svadhvara iyāno atyo na tośate
yaṃ te svadāvan svadanti gūrtayaḥ paure chandayase havam
pra vīram ugraṃ viviciṃ dhanaspṛtaṃ vibhūtiṃ rādhaso mahaḥ
udrīva vajrinn avato vasutvanā sadā pīpetha dāśuṣe
yad dha nūnam parāvati yad vā pṛthivyāṃ divi
yujāna indra haribhir mahemata ṛṣva ṛṣvebhir ā gahi
rathirāso harayo ye te asridha ojo vātasya piprati
yebhir ni dasyum manuṣo nighoṣayo yebhiḥ svaḥ parīyase
etāvatas te vaso vidyāma śūra navyasaḥ
yathā prāva etaśaṃ kṛtvye dhane yathā vaśaṃ daśavraje
yathā kaṇve maghavan medhe adhvare dīrghanīthe damūnasi
yathā gośarye asiṣāso adrivo mayi gotraṃ hariśriyam
yathā manau sāṃvaraṇau somam indrāpibaḥ sutam
nīpātithau maghavan medhyātithau puṣṭigau śruṣṭigau sacā
pārṣadvāṇaḥ praskaṇvaṃ sam asādayac chayānaṃ jivrim uddhitam
sahasrāṇy asiṣāsad gavām ṛṣis tvoto dasyave vṛkaḥ
ya ukthebhir na vindhate cikid ya ṛṣicodanaḥ
indraṃ tam acchā vada navyasyā maty ariṣyantaṃ na bhojase
yasmā arkaṃ saptaśīrṣāṇam ānṛcus tridhātum uttame pade
sa tv imā viśvā bhuvanāni cikradad ād ij janiṣṭa pauṃsyam
yo no dātā vasūnām indraṃ taṃ hūmahe vayam
vidmā hy asya sumatiṃ navīyasīṃ gamema gomati vraje
yasmai tvaṃ vaso dānāya śikṣasi sa rāyas poṣam aśnute
taṃ tvā vayam maghavann indra girvaṇaḥ sutāvanto havāmahe
kadā cana starīr asi nendra saścasi dāśuṣe
upopen nu maghavan bhūya in nu te dānaṃ devasya pṛcyate
pra yo nanakṣe abhy ojasā kriviṃ vadhaiḥ śuṣṇaṃ nighoṣayan
yaded astambhīt prathayann amūṃ divam ād ij janiṣṭa pārthivaḥ
yasyāyaṃ viśva āryo dāsaḥ śevadhipā ariḥ
tiraś cid arye ruśame parīravi tubhyet so ajyate rayiḥ
turaṇyavo madhumantaṃ ghṛtaścutaṃ viprāso arkam ānṛcuḥ
asme rayiḥ paprathe vṛṣṇyaṃ śavo 'sme suvānāsa indavaḥ
yathā manau vivasvati somaṃ śakrāpibaḥ sutam
yathā trite chanda indra jujoṣasy āyau mādayase sacā
pṛṣadhre medhye mātariśvanīndra suvāne amandathāḥ
yathā somaṃ daśaśipre daśoṇye syūmaraśmāv ṛjūnasi
ya ukthā kevalā dadhe yaḥ somaṃ dhṛṣitāpibat
yasmai viṣṇus trīṇi padā vicakrama upa mitrasya dharmabhiḥ
yasya tvam indra stomeṣu cākano vāje vājiñ chatakrato
taṃ tvā vayaṃ sudughām iva goduho juhūmasi śravasyavaḥ
yo no dātā sa naḥ pitā mahāṃ ugra īśānakṛt
ayāmann ugro maghavā purūvasur gor aśvasya pra dātu naḥ
yasmai tvaṃ vaso dānāya maṃhase sa rāyas poṣam invati
vasūyavo vasupatiṃ śatakratuṃ stomair indraṃ havāmahe
kadā cana pra yucchasy ubhe ni pāsi janmanī
turīyāditya havanaṃ ta indriyam ā tasthāv amṛtaṃ divi
yasmai tvam maghavann indra girvaṇaḥ śikṣo śikṣasi dāśuṣe
asmākaṃ gira uta suṣṭutiṃ vaso kaṇvavac chṛṇudhī havam
astāvi manma pūrvyam brahmendrāya vocata
pūrvīr ṛtasya bṛhatīr anūṣata stotur medhā asṛkṣata
sam indro rāyo bṛhatīr adhūnuta saṃ kṣoṇī sam u sūryam
saṃ śukrāsaḥ śucayaḥ saṃ gavāśiraḥ somā indram amandiṣuḥ
upamaṃ tvā maghonāṃ jyeṣṭhaṃ ca vṛṣabhāṇām
pūrbhittamam maghavann indra govidam īśānaṃ rāya īmahe
ya āyuṃ kutsam atithigvam ardayo vāvṛdhāno dive-dive
taṃ tvā vayaṃ haryaśvaṃ śatakratuṃ vājayanto havāmahe
ā no viśveṣāṃ rasam madhvaḥ siñcantv adrayaḥ
ye parāvati sunvire janeṣv ā ye arvāvatīndavaḥ
viśvā dveṣāṃsi jahi cāva cā kṛdhi viśve sanvantv ā vasu
śīṣṭeṣu cit te madirāso aṃśavo yatrā somasya tṛmpasi
indra nedīya ed ihi mitamedhābhir ūtibhiḥ
ā śantama śantamābhir abhiṣṭibhir ā svāpe svāpibhiḥ
ājituraṃ satpatiṃ viśvacarṣaṇiṃ kṛdhi prajāsv ābhagam
pra sū tirā śacībhir ye ta ukthinaḥ kratum punata ānuṣak
yas te sādhiṣṭho 'vase te syāma bhareṣu te
vayaṃ hotrābhir uta devahūtibhiḥ sasavāṃso manāmahe
ahaṃ hi te harivo brahma vājayur ājiṃ yāmi sadotibhiḥ
tvām id eva tam ame sam aśvayur gavyur agre mathīnām
etat ta indra vīryaṃ gīrbhir gṛṇanti kāravaḥ
te stobhanta ūrjam āvan ghṛtaścutam paurāso nakṣan dhītibhiḥ
nakṣanta indram avase sukṛtyayā yeṣāṃ suteṣu mandase
yathā saṃvarte amado yathā kṛśa evāsme indra matsva
ā no viśve sajoṣaso devāso gantanopa naḥ
vasavo rudrā avase na ā gamañ chṛṇvantu maruto havam
pūṣā viṣṇur havanam me sarasvaty avantu sapta sindhavaḥ
āpo vātaḥ parvatāso vanaspatiḥ śṛṇotu pṛthivī havam
yad indra rādho asti te māghonam maghavattama
tena no bodhi sadhamādyo vṛdhe bhago dānāya vṛtrahan
ājipate nṛpate tvam id dhi no vāja ā vakṣi sukrato
vītī hotrābhir uta devavītibhiḥ sasavāṃso vi śṛṇvire
santi hy arya āśiṣa indra āyur janānām
asmān nakṣasva maghavann upāvase dhukṣasva pipyuṣīm iṣam
vayaṃ ta indra stomebhir vidhema tvam asmākaṃ śatakrato
mahi sthūraṃ śaśayaṃ rādho ahrayam praskaṇvāya ni tośaya
bhūrīd indrasya vīryaṃ vy akhyam abhy āyati
rādhas te dasyave vṛka
śataṃ śvetāsa ukṣaṇo divi tāro na rocante
mahnā divaṃ na tastabhuḥ
śataṃ veṇūñ chataṃ śunaḥ śataṃ carmāṇi mlātāni
śatam me balbajastukā aruṣīṇāṃ catuḥśatam
sudevā stha kāṇvāyanā vayo-vayo vicarantaḥ
aśvāso na caṅkramata
ād it sāptasya carkirann ānūnasya mahi śravaḥ
śyāvīr atidhvasan pathaś cakṣuṣā cana saṃnaśe
prati te dasyave vṛka rādho adarśy ahrayam
dyaur na prathinā śavaḥ
daśa mahyam pautakrataḥ sahasrā dasyave vṛkaḥ
nityād rāyo amaṃhata
śatam me gardabhānāṃ śatam ūrṇāvatīnām
śataṃ dāsāṃ ati srajaḥ
tatro api prāṇīyata pūtakratāyai vyaktā
aśvānām in na yūthyām
acety agniś cikitur havyavāṭ sa sumadrathaḥ
agniḥ śukreṇa śociṣā bṛhat sūro arocata divi sūryo arocata
yuvaṃ devā kratunā pūrvyeṇa yuktā rathena taviṣaṃ yajatrā
āgacchataṃ nāsatyā śacībhir idaṃ tṛtīyaṃ savanam pibāthaḥ
yuvāṃ devās traya ekādaśāsaḥ satyāḥ satyasya dadṛśe purastāt
asmākaṃ yajñaṃ savanaṃ juṣāṇā pātaṃ somam aśvinā dīdyagnī
panāyyaṃ tad aśvinā kṛtaṃ vāṃ vṛṣabho divo rajasaḥ pṛthivyāḥ
sahasraṃ śaṃsā uta ye gaviṣṭau sarvāṃ it tāṃ upa yātā pibadhyai
ayaṃ vām bhāgo nihito yajatremā giro nāsatyopa yātam
pibataṃ somam madhumantam asme pra dāśvāṃsam avataṃ śacībhiḥ
yam ṛtvijo bahudhā kalpayantaḥ sacetaso yajñam imaṃ vahanti
yo anūcāno brāhmaṇo yukta āsīt kā svit tatra yajamānasya saṃvit
eka evāgnir bahudhā samiddha ekaḥ sūryo viśvam anu prabhūtaḥ
ekaivoṣāḥ sarvam idaṃ vi bhāty ekaṃ vā idaṃ vi babhūva sarvam
jyotiṣmantaṃ ketumantaṃ tricakraṃ sukhaṃ rathaṃ suṣadam bhūrivāram
citrāmaghā yasya yoge 'dhijajñe taṃ vāṃ huve ati riktam pibadhyai
imāni vām bhāgadheyāni sisrata indrāvaruṇā pra mahe suteṣu vām
yajñe-yajñe ha savanā bhuraṇyatho yat sunvate yajamānāya śikṣathaḥ
niṣṣidhvarīr oṣadhīr āpa āstām indrāvaruṇā mahimānam āśata
yā sisratū rajasaḥ pāre adhvano yayoḥ śatrur nakir ādeva ohate
satyaṃ tad indrāvaruṇā kṛśasya vām madhva ūrmiṃ duhate sapta vāṇīḥ
tābhir dāśvāṃsam avataṃ śubhas patī yo vām adabdho abhi pāti cittibhiḥ
ghṛtapruṣaḥ saumyā jīradānavaḥ sapta svasāraḥ sadana ṛtasya
yā ha vām indrāvaruṇā ghṛtaścutas tābhir dhattaṃ yajamānāya śikṣatam
avocāma mahate saubhagāya satyaṃ tveṣābhyām mahimānam indriyam
asmān sv indrāvaruṇā ghṛtaścutas tribhiḥ sāptebhir avataṃ śubhas patī
indrāvaruṇā yad ṛṣibhyo manīṣāṃ vāco matiṃ śrutam adattam agre
yāni sthānāny asṛjanta dhīrā yajñaṃ tanvānās tapasābhy apaśyam
indrāvaruṇā saumanasam adṛptaṃ rāyas poṣaṃ yajamāneṣu dhattam
prajām puṣṭim bhūtim asmāsu dhattaṃ dīrghāyutvāya pra tirataṃ na āyuḥ
agna ā yāhy agnibhir hotāraṃ tvā vṛṇīmahe
ā tvām anaktu prayatā haviṣmatī yajiṣṭham barhir āsade
acchā hi tvā sahasaḥ sūno aṅgiraḥ srucaś caranty adhvare
ūrjo napātaṃ ghṛtakeśam īmahe 'gniṃ yajñeṣu pūrvyam
agne kavir vedhā asi hotā pāvaka yakṣyaḥ
mandro yajiṣṭho adhvareṣv īḍyo viprebhiḥ śukra manmabhiḥ
adrogham ā vahośato yaviṣṭhya devāṃ ajasra vītaye
abhi prayāṃsi sudhitā vaso gahi mandasva dhītibhir hitaḥ
tvam it saprathā asy agne trātar ṛtas kaviḥ
tvāṃ viprāsaḥ samidhāna dīdiva ā vivāsanti vedhasaḥ
śocā śociṣṭha dīdihi viśe mayo rāsva stotre mahāṃ asi
devānāṃ śarman mama santu sūrayaḥ śatrūṣāhaḥ svagnayaḥ
yathā cid vṛddham atasam agne saṃjūrvasi kṣami
evā daha mitramaho yo asmadhrug durmanmā kaś ca venati
mā no martāya ripave rakṣasvine māghaśaṃsāya rīradhaḥ
asredhadbhis taraṇibhir yaviṣṭhya śivebhiḥ pāhi pāyubhiḥ
pāhi no agna ekayā pāhy uta dvitīyayā
pāhi gīrbhis tisṛbhir ūrjām pate pāhi catasṛbhir vaso
pāhi viśvasmād rakṣaso arāvṇaḥ pra sma vājeṣu no 'va
tvām id dhi nediṣṭhaṃ devatātaya āpiṃ nakṣāmahe vṛdhe
ā no agne vayovṛdhaṃ rayim pāvaka śaṃsyam
rāsvā ca na upamāte puruspṛhaṃ sunītī svayaśastaram
yena vaṃsāma pṛtanāsu śardhatas taranto arya ādiśaḥ
sa tvaṃ no vardha prayasā śacīvaso jinvā dhiyo vasuvidaḥ
śiśāno vṛṣabho yathāgniḥ śṛṅge davidhvat
tigmā asya hanavo na pratidhṛṣe sujambhaḥ sahaso yahuḥ
nahi te agne vṛṣabha pratidhṛṣe jambhāso yad vitiṣṭhase
sa tvaṃ no hotaḥ suhutaṃ haviṣ kṛdhi vaṃsvā no vāryā puru
śeṣe vaneṣu mātroḥ saṃ tvā martāsa indhate
atandro havyā vahasi haviṣkṛta ād id deveṣu rājasi
sapta hotāras tam id īḷate tvāgne sutyajam ahrayam
bhinatsy adriṃ tapasā vi śociṣā prāgne tiṣṭha janāṃ ati
agnim-agniṃ vo adhriguṃ huvema vṛktabarhiṣaḥ
agniṃ hitaprayasaḥ śaśvatīṣv ā hotāraṃ carṣaṇīnām
ketena śarman sacate suṣāmaṇy agne tubhyaṃ cikitvanā
iṣaṇyayā naḥ pururūpam ā bhara vājaṃ nediṣṭham ūtaye
agne jaritar viśpatis tepāno deva rakṣasaḥ
aproṣivān gṛhapatir mahāṃ asi divas pāyur duroṇayuḥ
mā no rakṣa ā veśīd āghṛṇīvaso mā yātur yātumāvatām
parogavyūty anirām apa kṣudham agne sedha rakṣasvinaḥ
ubhayaṃ śṛṇavac ca na indro arvāg idaṃ vacaḥ
satrācyā maghavā somapītaye dhiyā śaviṣṭha ā gamat
taṃ hi svarājaṃ vṛṣabhaṃ tam ojase dhiṣaṇe niṣṭatakṣatuḥ
utopamānām prathamo ni ṣīdasi somakāmaṃ hi te manaḥ
ā vṛṣasva purūvaso sutasyendrāndhasaḥ
vidmā hi tvā harivaḥ pṛtsu sāsahim adhṛṣṭaṃ cid dadhṛṣvaṇim
aprāmisatya maghavan tathed asad indra kratvā yathā vaśaḥ
sanema vājaṃ tava śiprinn avasā makṣū cid yanto adrivaḥ
śagdhy ū ṣu śacīpata indra viśvābhir ūtibhiḥ
bhagaṃ na hi tvā yaśasaṃ vasuvidam anu śūra carāmasi
pauro aśvasya purukṛd gavām asy utso deva hiraṇyayaḥ
nakir hi dānam parimardhiṣat tve yad-yad yāmi tad ā bhara
tvaṃ hy ehi cerave vidā bhagaṃ vasuttaye
ud vāvṛṣasva maghavan gaviṣṭaya ud indrāśvamiṣṭaye
tvam purū sahasrāṇi śatāni ca yūthā dānāya maṃhase
ā purandaraṃ cakṛma vipravacasa indraṃ gāyanto 'vase
avipro vā yad avidhad vipro vendra te vacaḥ
sa pra mamandat tvāyā śatakrato prācāmanyo ahaṃsana
ugrabāhur mrakṣakṛtvā purandaro yadi me śṛṇavad dhavam
vasūyavo vasupatiṃ śatakratuṃ stomair indraṃ havāmahe
na pāpāso manāmahe nārāyāso na jaḷhavaḥ
yad in nv indraṃ vṛṣaṇaṃ sacā sute sakhāyaṃ kṛṇavāmahai
ugraṃ yuyujma pṛtanāsu sāsahim ṛṇakātim adābhyam
vedā bhṛmaṃ cit sanitā rathītamo vājinaṃ yam id ū naśat
yata indra bhayāmahe tato no abhayaṃ kṛdhi
maghavañ chagdhi tava tan na ūtibhir vi dviṣo vi mṛdho jahi
tvaṃ hi rādhaspate rādhaso mahaḥ kṣayasyāsi vidhataḥ
taṃ tvā vayam maghavann indra girvaṇaḥ sutāvanto havāmahe
indra spaḷ uta vṛtrahā paraspā no vareṇyaḥ
sa no rakṣiṣac caramaṃ sa madhyamaṃ sa paścāt pātu naḥ puraḥ
tvaṃ naḥ paścād adharād uttarāt pura indra ni pāhi viśvataḥ
āre asmat kṛṇuhi daivyam bhayam āre hetīr adevīḥ
adyādyā śvaḥ-śva indra trāsva pare ca naḥ
viśvā ca no jaritṝn satpate ahā divā naktaṃ ca rakṣiṣaḥ
prabhaṅgī śūro maghavā tuvīmaghaḥ sammiślo viryāya kam
ubhā te bāhū vṛṣaṇā śatakrato ni yā vajram mimikṣatuḥ
pro asmā upastutim bharatā yaj jujoṣati
ukthair indrasya māhinaṃ vayo vardhanti somino bhadrā indrasya rātayaḥ
ayujo asamo nṛbhir ekaḥ kṛṣṭīr ayāsyaḥ
pūrvīr ati pra vāvṛdhe viśvā jātāny ojasā bhadrā indrasya rātayaḥ
ahitena cid arvatā jīradānuḥ siṣāsati
pravācyam indra tat tava vīryāṇi kariṣyato bhadrā indrasya rātayaḥ
ā yāhi kṛṇavāma ta indra brahmāṇi vardhanā
yebhiḥ śaviṣṭha cākano bhadram iha śravasyate bhadrā indrasya rātayaḥ
dhṛṣataś cid dhṛṣan manaḥ kṛṇoṣīndra yat tvam
tīvraiḥ somaiḥ saparyato namobhiḥ pratibhūṣato bhadrā indrasya rātayaḥ
ava caṣṭa ṛcīṣamo 'vatāṃ iva mānuṣaḥ
juṣṭvī dakṣasya sominaḥ sakhāyaṃ kṛṇute yujam bhadrā indrasya rātayaḥ
viśve ta indra vīryaṃ devā anu kratuṃ daduḥ
bhuvo viśvasya gopatiḥ puruṣṭuta bhadrā indrasya rātayaḥ
gṛṇe tad indra te śava upamaṃ devatātaye
yad dhaṃsi vṛtram ojasā śacīpate bhadrā indrasya rātayaḥ
samaneva vapuṣyataḥ kṛṇavan mānuṣā yugā
vide tad indraś cetanam adha śruto bhadrā indrasya rātayaḥ
uj jātam indra te śava ut tvām ut tava kratum
bhūrigo bhūri vāvṛdhur maghavan tava śarmaṇi bhadrā indrasya rātayaḥ
ahaṃ ca tvaṃ ca vṛtrahan saṃ yujyāva sanibhya ā
arātīvā cid adrivo 'nu nau śūra maṃsate bhadrā indrasya rātayaḥ
satyam id vā u taṃ vayam indraṃ stavāma nānṛtam
mahāṃ asunvato vadho bhūri jyotīṃṣi sunvato bhadrā indrasya rātayaḥ
sa pūrvyo mahānāṃ venaḥ kratubhir ānaje
yasya dvārā manuṣ pitā deveṣu dhiya ānaje
divo mānaṃ not sadan somapṛṣṭhāso adrayaḥ
ukthā brahma ca śaṃsyā
sa vidvāṃ aṅgirobhya indro gā avṛṇod apa
stuṣe tad asya pauṃsyam
sa pratnathā kavivṛdha indro vākasya vakṣaṇiḥ
śivo arkasya homany asmatrā gantv avase
ād ū nu te anu kratuṃ svāhā varasya yajyavaḥ
śvātram arkā anūṣatendra gotrasya dāvane
indre viśvāni vīryā kṛtāni kartvāni ca
yam arkā adhvaraṃ viduḥ
yat pāñcajanyayā viśendre ghoṣā asṛkṣata
astṛṇād barhaṇā vipo 'ryo mānasya sa kṣayaḥ
iyam u te anuṣṭutiś cakṛṣe tāni pauṃsyā
prāvaś cakrasya vartanim
asya vṛṣṇo vyodana uru kramiṣṭa jīvase
yavaṃ na paśva ā dade
tad dadhānā avasyavo yuṣmābhir dakṣapitaraḥ
syāma marutvato vṛdhe
baḷ ṛtviyāya dhāmna ṛkvabhiḥ śūra nonumaḥ
jeṣāmendra tvayā yujā
asme rudrā mehanā parvatāso vṛtrahatye bharahūtau sajoṣāḥ
yaḥ śaṃsate stuvate dhāyi pajra indrajyeṣṭhā asmāṃ avantu devāḥ
ut tvā mandantu stomāḥ kṛṇuṣva rādho adrivaḥ
ava brahmadviṣo jahi
padā paṇīṃr arādhaso ni bādhasva mahāṃ asi
nahi tvā kaś cana prati
tvam īśiṣe sutānām indra tvam asutānām
tvaṃ rājā janānām
ehi prehi kṣayo divy āghoṣañ carṣaṇīnām
obhe pṛṇāsi rodasī
tyaṃ cit parvataṃ giriṃ śatavantaṃ sahasriṇam
vi stotṛbhyo rurojitha
vayam u tvā divā sute vayaṃ naktaṃ havāmahe
asmākaṃ kāmam ā pṛṇa
kva sya vṛṣabho yuvā tuvigrīvo anānataḥ
brahmā kas taṃ saparyati
kasya svit savanaṃ vṛṣā jujuṣvāṃ ava gacchati
indraṃ ka u svid ā cake
kaṃ te dānā asakṣata vṛtrahan kaṃ suvīryā
ukthe ka u svid antamaḥ
ayaṃ te mānuṣe jane somaḥ pūruṣu sūyate
tasyehi pra dravā piba
ayaṃ te śaryaṇāvati suṣomāyām adhi priyaḥ
ārjīkīye madintamaḥ
tam adya rādhase mahe cārum madāya ghṛṣvaye
ehīm indra dravā piba
yad indra prāg apāg udaṅ nyag vā hūyase nṛbhiḥ
ā yāhi tūyam āśubhiḥ
yad vā prasravaṇe divo mādayāse svarṇare
yad vā samudre andhasaḥ
ā tvā gīrbhir mahām uruṃ huve gām iva bhojase
indra somasya pītaye
ā ta indra mahimānaṃ harayo deva te mahaḥ
rathe vahantu bibhrataḥ
indra gṛṇīṣa u stuṣe mahāṃ ugra īśānakṛt
ehi naḥ sutam piba
sutāvantas tvā vayam prayasvanto havāmahe
idaṃ no barhir āsade
yac cid dhi śaśvatām asīndra sādhāraṇas tvam
taṃ tvā vayaṃ havāmahe
idaṃ te somyam madhv adhukṣann adribhir naraḥ
juṣāṇa indra tat piba
viśvāṃ aryo vipaścito 'ti khyas tūyam ā gahi
asme dhehi śravo bṛhat
dātā me pṛṣatīnāṃ rājā hiraṇyavīnām
mā devā maghavā riṣat
sahasre pṛṣatīnām adhi ścandram bṛhat pṛthu
śukraṃ hiraṇyam ā dade
napāto durgahasya me sahasreṇa surādhasaḥ
śravo deveṣv akrata
tarobhir vo vidadvasum indraṃ sabādha ūtaye
bṛhad gāyantaḥ sutasome adhvare huve bharaṃ na kāriṇam
na yaṃ dudhrā varante na sthirā muro made suśipram andhasaḥ
ya ādṛtyā śaśamānāya sunvate dātā jaritra ukthyam
yaḥ śakro mṛkṣo aśvyo yo vā kījo hiraṇyayaḥ
sa ūrvasya rejayaty apāvṛtim indro gavyasya vṛtrahā
nikhātaṃ cid yaḥ purusambhṛtaṃ vasūd id vapati dāśuṣe
vajrī suśipro haryaśva it karad indraḥ kratvā yathā vaśat
yad vāvantha puruṣṭuta purā cic chūra nṛṇām
vayaṃ tat ta indra sam bharāmasi yajñam ukthaṃ turaṃ vacaḥ
sacā someṣu puruhūta vajrivo madāya dyukṣa somapāḥ
tvam id dhi brahmakṛte kāmyaṃ vasu deṣṭhaḥ sunvate bhuvaḥ
vayam enam idā hyo 'pīpemeha vajriṇam
tasmā u adya samanā sutam bharā nūnam bhūṣata śrute
vṛkaś cid asya vāraṇa urāmathir ā vayuneṣu bhūṣati
semaṃ na stomaṃ jujuṣāṇa ā gahīndra pra citrayā dhiyā
kad ū nv asyākṛtam indrasyāsti pauṃsyam
keno nu kaṃ śromatena na śuśruve januṣaḥ pari vṛtrahā
kad ū mahīr adhṛṣṭā asya taviṣīḥ kad u vṛtraghno astṛtam
indro viśvān bekanāṭāṃ ahardṛśa uta kratvā paṇīṃr abhi
vayaṃ ghā te apūrvyendra brahmāṇi vṛtrahan
purūtamāsaḥ puruhūta vajrivo bhṛtiṃ na pra bharāmasi
pūrvīś cid dhi tve tuvikūrminn āśaso havanta indrotayaḥ
tiraś cid aryaḥ savanā vaso gahi śaviṣṭha śrudhi me havam
vayaṃ ghā te tve id v indra viprā api ṣmasi
nahi tvad anyaḥ puruhūta kaś cana maghavann asti marḍitā
tvaṃ no asyā amater uta kṣudho 'bhiśaster ava spṛdhi
tvaṃ na ūtī tava citrayā dhiyā śikṣā śaciṣṭha gātuvit
soma id vaḥ suto astu kalayo mā bibhītana
aped eṣa dhvasmāyati svayaṃ ghaiṣo apāyati
tyān nu kṣatriyāṃ ava ādityān yāciṣāmahe
sumṛḷīkāṃ abhiṣṭaye
mitro no aty aṃhatiṃ varuṇaḥ parṣad aryamā
ādityāso yathā viduḥ
teṣāṃ hi citram ukthyaṃ varūtham asti dāśuṣe
ādityānām araṅkṛte
mahi vo mahatām avo varuṇa mitrāryaman
avāṃsy ā vṛṇīmahe
jīvān no abhi dhetanādityāsaḥ purā hathāt
kad dha stha havanaśrutaḥ
yad vaḥ śrāntāya sunvate varūtham asti yac chardiḥ
tenā no adhi vocata
asti devā aṃhor urv asti ratnam anāgasaḥ
ādityā adbhutainasaḥ
mā naḥ setuḥ siṣed ayam mahe vṛṇaktu nas pari
indra id dhi śruto vaśī
mā no mṛcā ripūṇāṃ vṛjinānām aviṣyavaḥ
devā abhi pra mṛkṣata
uta tvām adite mahy ahaṃ devy upa bruve
sumṛḷīkām abhiṣṭaye
parṣi dīne gabhīra āṃ ugraputre jighāṃsataḥ
mākis tokasya no riṣat
aneho na uruvraja urūci vi prasartave
kṛdhi tokāya jīvase
ye mūrdhānaḥ kṣitīnām adabdhāsaḥ svayaśasaḥ
vratā rakṣante adruhaḥ
te na āsno vṛkāṇām ādityāso mumocata
stenam baddham ivādite
apo ṣu ṇa iyaṃ śarur ādityā apa durmatiḥ
asmad etv ajaghnuṣī
śaśvad dhi vaḥ sudānava ādityā ūtibhir vayam
purā nūnam bubhujmahe
śaśvantaṃ hi pracetasaḥ pratiyantaṃ cid enasaḥ
devāḥ kṛṇutha jīvase
tat su no navyaṃ sanyasa ādityā yan mumocati
bandhād baddham ivādite
nāsmākam asti tat tara ādityāso atiṣkade
yūyam asmabhyam mṛḷata
mā no hetir vivasvata ādityāḥ kṛtrimā śaruḥ
purā nu jaraso vadhīt
vi ṣu dveṣo vy aṃhatim ādityāso vi saṃhitam
viṣvag vi vṛhatā rapaḥ
ā tvā rathaṃ yathotaye sumnāya vartayāmasi
tuvikūrmim ṛtīṣaham indra śaviṣṭha satpate
tuviśuṣma tuvikrato śacīvo viśvayā mate
ā paprātha mahitvanā
yasya te mahinā mahaḥ pari jmāyantam īyatuḥ
hastā vajraṃ hiraṇyayam
viśvānarasya vas patim anānatasya śavasaḥ
evaiś ca carṣaṇīnām ūtī huve rathānām
abhiṣṭaye sadāvṛdhaṃ svarmīḷheṣu yaṃ naraḥ
nānā havanta ūtaye
paromātram ṛcīṣamam indram ugraṃ surādhasam
īśānaṃ cid vasūnām
taṃ-tam id rādhase maha indraṃ codāmi pītaye
yaḥ pūrvyām anuṣṭutim īśe kṛṣṭīnāṃ nṛtuḥ
na yasya te śavasāna sakhyam ānaṃśa martyaḥ
nakiḥ śavāṃsi te naśat
tvotāsas tvā yujāpsu sūrye mahad dhanam
jayema pṛtsu vajrivaḥ
taṃ tvā yajñebhir īmahe taṃ gīrbhir girvaṇastama
indra yathā cid āvitha vājeṣu purumāyyam
yasya te svādu sakhyaṃ svādvī praṇītir adrivaḥ
yajño vitantasāyyaḥ
uru ṇas tanve tana uru kṣayāya nas kṛdhi
uru ṇo yandhi jīvase
uruṃ nṛbhya uruṃ gava uruṃ rathāya panthām
devavītim manāmahe
upa mā ṣaḍ dvā-dvā naraḥ somasya harṣyā
tiṣṭhanti svādurātayaḥ
ṛjrāv indrota ā dade harī ṛkṣasya sūnavi
āśvamedhasya rohitā
surathāṃ ātithigve svabhīśūṃr ārkṣe
āśvamedhe supeśasaḥ
ṣaḷ aśvāṃ ātithigva indrote vadhūmataḥ
sacā pūtakratau sanam
aiṣu cetad vṛṣaṇvaty antar ṛjreṣv aruṣī
svabhīśuḥ kaśāvatī
na yuṣme vājabandhavo ninitsuś cana martyaḥ
avadyam adhi dīdharat
pra-pra vas triṣṭubham iṣam mandadvīrāyendave
dhiyā vo medhasātaye purandhyā vivāsati
nadaṃ va odatīnāṃ nadaṃ yoyuvatīnām
patiṃ vo aghnyānāṃ dhenūnām iṣudhyasi
tā asya sūdadohasaḥ somaṃ śrīṇanti pṛśnayaḥ
janman devānāṃ viśas triṣv ā rocane divaḥ
abhi pra gopatiṃ girendram arca yathā vide
sūnuṃ satyasya satpatim
ā harayaḥ sasṛjrire 'ruṣīr adhi barhiṣi
yatrābhi saṃnavāmahe
indrāya gāva āśiraṃ duduhre vajriṇe madhu
yat sīm upahvare vidat
ud yad bradhnasya viṣṭapaṃ gṛham indraś ca ganvahi
madhvaḥ pītvā sacevahi triḥ sapta sakhyuḥ pade
arcata prārcata priyamedhāso arcata
arcantu putrakā uta puraṃ na dhṛṣṇv arcata
ava svarāti gargaro godhā pari saniṣvaṇat
piṅgā pari caniṣkadad indrāya brahmodyatam
ā yat patanty enyaḥ sudughā anapasphuraḥ
apasphuraṃ gṛbhāyata somam indrāya pātave
apād indro apād agnir viśve devā amatsata
varuṇa id iha kṣayat tam āpo abhy anūṣata vatsaṃ saṃśiśvarīr iva
sudevo asi varuṇa yasya te sapta sindhavaḥ
anukṣaranti kākudaṃ sūrmyaṃ suṣirām iva
yo vyatīṃr aphāṇayat suyuktāṃ upa dāśuṣe
takvo netā tad id vapur upamā yo amucyata
atīd u śakra ohata indro viśvā ati dviṣaḥ
bhinat kanīna odanam pacyamānam paro girā
arbhako na kumārako 'dhi tiṣṭhan navaṃ ratham
sa pakṣan mahiṣam mṛgam pitre mātre vibhukratum
ā tū suśipra dampate rathaṃ tiṣṭhā hiraṇyayam
adha dyukṣaṃ sacevahi sahasrapādam aruṣaṃ svastigām anehasam
taṃ ghem itthā namasvina upa svarājam āsate
arthaṃ cid asya sudhitaṃ yad etava āvartayanti dāvane
anu pratnasyaukasaḥ priyamedhāsa eṣām
pūrvām anu prayatiṃ vṛktabarhiṣo hitaprayasa āśata
yo rājā carṣaṇīnāṃ yātā rathebhir adhriguḥ
viśvāsāṃ tarutā pṛtanānāṃ jyeṣṭho yo vṛtrahā gṛṇe
indraṃ taṃ śumbha puruhanmann avase yasya dvitā vidhartari
hastāya vajraḥ prati dhāyi darśato maho dive na sūryaḥ
nakiṣ ṭaṃ karmaṇā naśad yaś cakāra sadāvṛdham
indraṃ na yajñair viśvagūrtam ṛbhvasam adhṛṣṭaṃ dhṛṣṇvojasam
aṣāḷham ugram pṛtanāsu sāsahiṃ yasmin mahīr urujrayaḥ
saṃ dhenavo jāyamāne anonavur dyāvaḥ kṣāmo anonavuḥ
yad dyāva indra te śataṃ śatam bhūmīr uta syuḥ
na tvā vajrin sahasraṃ sūryā anu na jātam aṣṭa rodasī
ā paprātha mahinā vṛṣṇyā vṛṣan viśvā śaviṣṭha śavasā
asmāṃ ava maghavan gomati vraje vajriñ citrābhir ūtibhiḥ
na sīm adeva āpad iṣaṃ dīrghāyo martyaḥ
etagvā cid ya etaśā yuyojate harī indro yuyojate
taṃ vo maho mahāyyam indraṃ dānāya sakṣaṇim
yo gādheṣu ya āraṇeṣu havyo vājeṣv asti havyaḥ
ud ū ṣu ṇo vaso mahe mṛśasva śūra rādhase
ud ū ṣu mahyai maghavan maghattaya ud indra śravase mahe
tvaṃ na indra ṛtayus tvānido ni tṛmpasi
madhye vasiṣva tuvinṛmṇorvor ni dāsaṃ śiśnatho hathaiḥ
anyavratam amānuṣam ayajvānam adevayum
ava svaḥ sakhā dudhuvīta parvataḥ sughnāya dasyum parvataḥ
tvaṃ na indrāsāṃ haste śaviṣṭha dāvane
dhānānāṃ na saṃ gṛbhāyāsmayur dviḥ saṃ gṛbhāyāsmayuḥ
sakhāyaḥ kratum icchata kathā rādhāma śarasya
upastutim bhojaḥ sūrir yo ahrayaḥ
bhūribhiḥ samaha ṛṣibhir barhiṣmadbhi staviṣyase
yad ittham ekam-ekam ic chara vatsān parādadaḥ
karṇagṛhyā maghavā śauradevyo vatsaṃ nas tribhya ānayat
ajāṃ sūrir na dhātave
tvaṃ no agne mahobhiḥ pāhi viśvasyā arāteḥ
uta dviṣo martyasya
nahi manyuḥ pauruṣeya īśe hi vaḥ priyajāta
tvam id asi kṣapāvān
sa no viśvebhir devebhir ūrjo napād bhadraśoce
rayiṃ dehi viśvavāram
na tam agne arātayo martaṃ yuvanta rāyaḥ
yaṃ trāyase dāśvāṃsam
yaṃ tvaṃ vipra medhasātāv agne hinoṣi dhanāya
sa tavotī goṣu gantā
tvaṃ rayim puruvīram agne dāśuṣe martāya
pra ṇo naya vasyo accha
uruṣyā ṇo mā parā dā aghāyate jātavedaḥ
durādhye martāya
agne mākiṣ ṭe devasya rātim adevo yuyota
tvam īśiṣe vasūnām
sa no vasva upa māsy ūrjo napān māhinasya
sakhe vaso jaritṛbhyaḥ
acchā naḥ śīraśociṣaṃ giro yantu darśatam
acchā yajñāso namasā purūvasum purupraśastam ūtaye
agniṃ sūnuṃ sahaso jātavedasaṃ dānāya vāryāṇām
dvitā yo bhūd amṛto martyeṣv ā hotā mandratamo viśi
agniṃ vo devayajyayāgnim prayaty adhvare
agniṃ dhīṣu prathamam agnim arvaty agniṃ kṣaitrāya sādhase
agnir iṣāṃ sakhye dadātu na īśe yo vāryāṇām
agniṃ toke tanaye śaśvad īmahe vasuṃ santaṃ tanūpām
agnim īḷiṣvāvase gāthābhiḥ śīraśociṣam
agniṃ rāye purumīḷha śrutaṃ naro 'gniṃ sudītaye chardiḥ
agniṃ dveṣo yotavai no gṛṇīmasy agniṃ śaṃ yoś ca dātave
viśvāsu vikṣv aviteva havyo bhuvad vastur ṛṣūṇām
haviṣ kṛṇudhvam ā gamad adhvaryur vanate punaḥ
vidvāṃ asya praśāsanam
ni tigmam abhy aṃśuṃ sīdad dhotā manāv adhi
juṣāṇo asya sakhyam
antar icchanti taṃ jane rudram paro manīṣayā
gṛbhṇanti jihvayā sasam
jāmy atītape dhanur vayodhā aruhad vanam
dṛṣadaṃ jihvayāvadhīt
caran vatso ruśann iha nidātāraṃ na vindate
veti stotava ambyam
uto nv asya yan mahad aśvāvad yojanam bṛhad
dāmā rathasya dadṛśe
duhanti saptaikām upa dvā pañca sṛjataḥ
tīrthe sindhor adhi svare
ā daśabhir vivasvata indraḥ kośam acucyavīt
khedayā trivṛtā divaḥ
pari tridhātur adhvaraṃ jūrṇir eti navīyasī
madhvā hotāro añjate
siñcanti namasāvatam uccācakram parijmānam
nīcīnabāram akṣitam
abhyāram id adrayo niṣiktam puṣkare madhu
avatasya visarjane
gāva upāvatāvatam mahī yajñasya rapsudā
ubhā karṇā hiraṇyayā
ā sute siñcata śriyaṃ rodasyor abhiśriyam
rasā dadhīta vṛṣabham
te jānata svam okyaṃ saṃ vatsāso na mātṛbhiḥ
mitho nasanta jāmibhiḥ
upa srakveṣu bapsataḥ kṛṇvate dharuṇaṃ divi
indre agnā namaḥ svaḥ
adhukṣat pipyuṣīm iṣam ūrjaṃ saptapadīm ariḥ
sūryasya sapta raśmibhiḥ
somasya mitrāvaruṇoditā sūra ā dade
tad āturasya bheṣajam
uto nv asya yat padaṃ haryatasya nidhānyam
pari dyāṃ jihvayātanat
ud īrāthām ṛtāyate yuñjāthām aśvinā ratham
anti ṣad bhūtu vām avaḥ
nimiṣaś cij javīyasā rathenā yātam aśvinā
anti ṣad bhūtu vām avaḥ
upa stṛṇītam atraye himena gharmam aśvinā
anti ṣad bhūtu vām avaḥ
kuha sthaḥ kuha jagmathuḥ kuha śyeneva petathuḥ
anti ṣad bhūtu vām avaḥ
yad adya karhi karhi cic chuśrūyātam imaṃ havam
anti ṣad bhūtu vām avaḥ
aśvinā yāmahūtamā nediṣṭhaṃ yāmy āpyam
anti ṣad bhūtu vām avaḥ
avantam atraye gṛhaṃ kṛṇutaṃ yuvam aśvinā
anti ṣad bhūtu vām avaḥ
varethe agnim ātapo vadate valgv atraye
anti ṣad bhūtu vām avaḥ
pra saptavadhrir āśasā dhārām agner aśāyata
anti ṣad bhūtu vām avaḥ
ihā gataṃ vṛṣaṇvasū śṛṇutam ma imaṃ havam
anti ṣad bhūtu vām avaḥ
kim idaṃ vām purāṇavaj jarator iva śasyate
anti ṣad bhūtu vām avaḥ
samānaṃ vāṃ sajātyaṃ samāno bandhur aśvinā
anti ṣad bhūtu vām avaḥ
yo vāṃ rajāṃsy aśvinā ratho viyāti rodasī
anti ṣad bhūtu vām avaḥ
ā no gavyebhir aśvyaiḥ sahasrair upa gacchatam
anti ṣad bhūtu vām avaḥ
mā no gavyebhir aśvyaiḥ sahasrebhir ati khyatam
anti ṣad bhūtu vām avaḥ
aruṇapsur uṣā abhūd akar jyotir ṛtāvarī
anti ṣad bhūtu vām avaḥ
aśvinā su vicākaśad vṛkṣam paraśumāṃ iva
anti ṣad bhūtu vām avaḥ
puraṃ na dhṛṣṇav ā ruja kṛṣṇayā bādhito viśā
anti ṣad bhūtu vām avaḥ
viśo-viśo vo atithiṃ vājayantaḥ purupriyam
agniṃ vo duryaṃ vaca stuṣe śūṣasya manmabhiḥ
yaṃ janāso haviṣmanto mitraṃ na sarpirāsutim
praśaṃsanti praśastibhiḥ
panyāṃsaṃ jātavedasaṃ yo devatāty udyatā
havyāny airayad divi
āganma vṛtrahantamaṃ jyeṣṭham agnim ānavam
yasya śrutarvā bṛhann ārkṣo anīka edhate
amṛtaṃ jātavedasaṃ tiras tamāṃsi darśatam
ghṛtāhavanam īḍyam
sabādho yaṃ janā ime 'gniṃ havyebhir īḷate
juhvānāso yatasrucaḥ
iyaṃ te navyasī matir agne adhāyy asmad ā
mandra sujāta sukrato 'mūra dasmātithe
sā te agne śantamā caniṣṭhā bhavatu priyā
tayā vardhasva suṣṭutaḥ
sā dyumnair dyumninī bṛhad upopa śravasi śravaḥ
dadhīta vṛtratūrye
aśvam id gāṃ rathaprāṃ tveṣam indraṃ na satpatim
yasya śravāṃsi tūrvatha panyam-panyaṃ ca kṛṣṭayaḥ
yaṃ tvā gopavano girā caniṣṭhad agne aṅgiraḥ
sa pāvaka śrudhī havam
yaṃ tvā janāsa īḷate sabādho vājasātaye
sa bodhi vṛtratūrye
ahaṃ huvāna ārkṣe śrutarvaṇi madacyuti
śardhāṃsīva stukāvinām mṛkṣā śīrṣā caturṇām
māṃ catvāra āśavaḥ śaviṣṭhasya dravitnavaḥ
surathāso abhi prayo vakṣan vayo na tugryam
satyam it tvā mahenadi paruṣṇy ava dediśam
nem āpo aśvadātaraḥ śaviṣṭhād asti martyaḥ
yukṣvā hi devahūtamāṃ aśvāṃ agne rathīr iva
ni hotā pūrvyaḥ sadaḥ
uta no deva devāṃ acchā voco viduṣṭaraḥ
śrad viśvā vāryā kṛdhi
tvaṃ ha yad yaviṣṭhya sahasaḥ sūnav āhuta
ṛtāvā yajñiyo bhuvaḥ
ayam agniḥ sahasriṇo vājasya śatinas patiḥ
mūrdhā kavī rayīṇām
taṃ nemim ṛbhavo yathā namasva sahūtibhiḥ
nedīyo yajñam aṅgiraḥ
tasmai nūnam abhidyave vācā virūpa nityayā
vṛṣṇe codasva suṣṭutim
kam u ṣvid asya senayāgner apākacakṣasaḥ
paṇiṃ goṣu starāmahe
mā no devānāṃ viśaḥ prasnātīr ivosrāḥ
kṛśaṃ na hāsur aghnyāḥ
mā naḥ samasya dūḍhyaḥ paridveṣaso aṃhatiḥ
ūrmir na nāvam ā vadhīt
namas te agna ojase gṛṇanti deva kṛṣṭayaḥ
amair amitram ardaya
kuvit su no gaviṣṭaye 'gne saṃveṣiṣo rayim
urukṛd uru ṇas kṛdhi
mā no asmin mahādhane parā varg bhārabhṛd yathā
saṃvargaṃ saṃ rayiṃ jaya
anyam asmad bhiyā iyam agne siṣaktu ducchunā
vardhā no amavac chavaḥ
yasyājuṣan namasvinaḥ śamīm adurmakhasya vā
taṃ ghed agnir vṛdhāvati
parasyā adhi saṃvato 'varāṃ abhy ā tara
yatrāham asmi tāṃ ava
vidmā hi te purā vayam agne pitur yathāvasaḥ
adhā te sumnam īmahe
imaṃ nu māyinaṃ huva indram īśānam ojasā
marutvantaṃ na vṛñjase
ayam indro marutsakhā vi vṛtrasyābhinac chiraḥ
vajreṇa śataparvaṇā
vāvṛdhāno marutsakhendro vi vṛtram airayat
sṛjan samudriyā apaḥ
ayaṃ ha yena vā idaṃ svar marutvatā jitam
indreṇa somapītaye
marutvantam ṛjīṣiṇam ojasvantaṃ virapśinam
indraṃ gīrbhir havāmahe
indram pratnena manmanā marutvantaṃ havāmahe
asya somasya pītaye
marutvāṃ indra mīḍhvaḥ pibā somaṃ śatakrato
asmin yajñe puruṣṭuta
tubhyed indra marutvate sutāḥ somāso adrivaḥ
hṛdā hūyanta ukthinaḥ
pibed indra marutsakhā sutaṃ somaṃ diviṣṭiṣu
vajraṃ śiśāna ojasā
uttiṣṭhann ojasā saha pītvī śipre avepayaḥ
somam indra camū sutam
anu tvā rodasī ubhe krakṣamāṇam akṛpetām
indra yad dasyuhābhavaḥ
vācam aṣṭāpadīm ahaṃ navasraktim ṛtaspṛśam
indrāt pari tanvam mame
jajñāno nu śatakratur vi pṛcchad iti mātaram
ka ugrāḥ ke ha śṛṇvire
ād īṃ śavasy abravīd aurṇavābham ahīśuvam
te putra santu niṣṭuraḥ
sam it tān vṛtrahākhidat khe arāṃ iva khedayā
pravṛddho dasyuhābhavat
ekayā pratidhāpibat sākaṃ sarāṃsi triṃśatam
indraḥ somasya kāṇukā
abhi gandharvam atṛṇad abudhneṣu rajassv ā
indro brahmabhya id vṛdhe
nir āvidhyad giribhya ā dhārayat pakvam odanam
indro bundaṃ svātatam
śatabradhna iṣus tava sahasraparṇa eka it
yam indra cakṛṣe yujam
tena stotṛbhya ā bhara nṛbhyo nāribhyo attave
sadyo jāta ṛbhuṣṭhira
etā cyautnāni te kṛtā varṣiṣṭhāni parīṇasā
hṛdā vīḍv adhārayaḥ
viśvet tā viṣṇur ābharad urukramas tveṣitaḥ
śatam mahiṣān kṣīrapākam odanaṃ varāham indra emuṣam
tuvikṣaṃ te sukṛtaṃ sūmayaṃ dhanuḥ sādhur bundo hiraṇyayaḥ
ubhā te bāhū raṇyā susaṃskṛta ṛdūpe cid ṛdūvṛdhā
puroḷāśaṃ no andhasa indra sahasram ā bhara
śatā ca śūra gonām
ā no bhara vyañjanaṃ gām aśvam abhyañjanam
sacā manā hiraṇyayā
uta naḥ karṇaśobhanā purūṇi dhṛṣṇav ā bhara
tvaṃ hi śṛṇviṣe vaso
nakīṃ vṛdhīka indra te na suṣā na sudā uta
nānyas tvac chūra vāghataḥ
nakīm indro nikartave na śakraḥ pariśaktave
viśvaṃ śṛṇoti paśyati
sa manyum martyānām adabdho ni cikīṣate
purā nidaś cikīṣate
kratva it pūrṇam udaraṃ turasyāsti vidhataḥ
vṛtraghnaḥ somapāvnaḥ
tve vasūni saṃgatā viśvā ca soma saubhagā
sudātv aparihvṛtā
tvām id yavayur mama kāmo gavyur hiraṇyayuḥ
tvām aśvayur eṣate
taved indrāham āśasā haste dātraṃ canā dade
dinasya vā maghavan sambhṛtasya vā pūrdhi yavasya kāśinā
ayaṃ kṛtnur agṛbhīto viśvajid udbhid it somaḥ
ṛṣir vipraḥ kāvyena
abhy ūrṇoti yan nagnam bhiṣakti viśvaṃ yat turam
prem andhaḥ khyan niḥ śroṇo bhūt
tvaṃ soma tanūkṛdbhyo dveṣobhyo 'nyakṛtebhyaḥ
uru yantāsi varūtham
tvaṃ cittī tava dakṣair diva ā pṛthivyā ṛjīṣin
yāvīr aghasya cid dveṣaḥ
arthino yanti ced arthaṃ gacchān id daduṣo rātim
vavṛjyus tṛṣyataḥ kāmam
vidad yat pūrvyaṃ naṣṭam ud īm ṛtāyum īrayat
prem āyus tārīd atīrṇam
suśevo no mṛḷayākur adṛptakratur avātaḥ
bhavā naḥ soma śaṃ hṛde
mā naḥ soma saṃ vīvijo mā vi bībhiṣathā rājan
mā no hārdi tviṣā vadhīḥ
ava yat sve sadhasthe devānāṃ durmatīr īkṣe
rājann apa dviṣaḥ sedha mīḍhvo apa sridhaḥ sedha
nahy anyam baḷākaram marḍitāraṃ śatakrato
tvaṃ na indra mṛḷaya
yo naḥ śaśvat purāvithāmṛdhro vājasātaye
sa tvaṃ na indra mṛḷaya
kim aṅga radhracodanaḥ sunvānasyāvited asi
kuvit sv indra ṇaḥ śakaḥ
indra pra ṇo ratham ava paścāc cit santam adrivaḥ
purastād enam me kṛdhi
hanto nu kim āsase prathamaṃ no rathaṃ kṛdhi
upamaṃ vājayu śravaḥ
avā no vājayuṃ rathaṃ sukaraṃ te kim it pari
asmān su jigyuṣas kṛdhi
indra dṛhyasva pūr asi bhadrā ta eti niṣkṛtam
iyaṃ dhīr ṛtviyāvatī
mā sīm avadya ā bhāg urvī kāṣṭhā hitaṃ dhanam
apāvṛktā aratnayaḥ
turīyaṃ nāma yajñiyaṃ yadā karas tad uśmasi
ād it patir na ohase
avīvṛdhad vo amṛtā amandīd ekadyūr devā uta yāś ca devīḥ
tasmā u rādhaḥ kṛṇuta praśastam prātar makṣū dhiyāvasur jagamyāt
ā tū na indra kṣumantaṃ citraṃ grābhaṃ saṃ gṛbhāya
mahāhastī dakṣiṇena
vidmā hi tvā tuvikūrmiṃ tuvideṣṇaṃ tuvīmagham
tuvimātram avobhiḥ
nahi tvā śūra devā na martāso ditsantam
bhīmaṃ na gāṃ vārayante
eto nv indraṃ stavāmeśānaṃ vasvaḥ svarājam
na rādhasā mardhiṣan naḥ
pra stoṣad upa gāsiṣac chravat sāma gīyamānam
abhi rādhasā jugurat
ā no bhara dakṣiṇenābhi savyena pra mṛśa
indra mā no vasor nir bhāk
upa kramasvā bhara dhṛṣatā dhṛṣṇo janānām
adāśūṣṭarasya vedaḥ
indra ya u nu te asti vājo viprebhiḥ sanitvaḥ
asmābhiḥ su taṃ sanuhi
sadyojuvas te vājā asmabhyaṃ viśvaścandrāḥ
vaśaiś ca makṣū jarante
ā pra drava parāvato 'rvāvataś ca vṛtrahan
madhvaḥ prati prabharmaṇi
tīvrāḥ somāsa ā gahi sutāso mādayiṣṇavaḥ
pibā dadhṛg yathociṣe
iṣā mandasvād u te 'raṃ varāya manyave
bhuvat ta indra śaṃ hṛde
ā tv aśatrav ā gahi ny ukthāni ca hūyase
upame rocane divaḥ
tubhyāyam adribhiḥ suto gobhiḥ śrīto madāya kam
pra soma indra hūyate
indra śrudhi su me havam asme sutasya gomataḥ
vi pītiṃ tṛptim aśnuhi
ya indra camaseṣv ā somaś camūṣu te sutaḥ
pibed asya tvam īśiṣe
yo apsu candramā iva somaś camūṣu dadṛśe
pibed asya tvam īśiṣe
yaṃ te śyenaḥ padābharat tiro rajāṃsy aspṛtam
pibed asya tvam īśiṣe
devānām id avo mahat tad ā vṛṇīmahe vayam
vṛṣṇām asmabhyam ūtaye
te naḥ santu yujaḥ sadā varuṇo mitro aryamā
vṛdhāsaś ca pracetasaḥ
ati no viṣpitā puru naubhir apo na parṣatha
yūyam ṛtasya rathyaḥ
vāmaṃ no astv aryaman vāmaṃ varuṇa śaṃsyam
vāmaṃ hy āvṛṇīmahe
vāmasya hi pracetasa īśānāśo riśādasaḥ
nem ādityā aghasya yat
vayam id vaḥ sudānavaḥ kṣiyanto yānto adhvann ā
devā vṛdhāya hūmahe
adhi na indraiṣāṃ viṣṇo sajātyānām
itā maruto aśvinā
pra bhrātṛtvaṃ sudānavo 'dha dvitā samānyā
mātur garbhe bharāmahe
yūyaṃ hi ṣṭhā sudānava indrajyeṣṭhā abhidyavaḥ
adhā cid va uta bruve
preṣṭhaṃ vo atithiṃ stuṣe mitram iva priyam
agniṃ rathaṃ na vedyam
kavim iva pracetasaṃ yaṃ devāso adha dvitā
ni martyeṣv ādadhuḥ
tvaṃ yaviṣṭha dāśuṣo nṝṃḥ pāhi śṛṇudhī giraḥ
rakṣā tokam uta tmanā
kayā te agne aṅgira ūrjo napād upastutim
varāya deva manyave
dāśema kasya manasā yajñasya sahaso yaho
kad u voca idaṃ namaḥ
adhā tvaṃ hi nas karo viśvā asmabhyaṃ sukṣitīḥ
vājadraviṇaso giraḥ
kasya nūnam parīṇaso dhiyo jinvasi dampate
goṣātā yasya te giraḥ
tam marjayanta sukratum puroyāvānam ājiṣu
sveṣu kṣayeṣu vājinam
kṣeti kṣemebhiḥ sādhubhir nakir yaṃ ghnanti hanti yaḥ
agne suvīra edhate
ā me havaṃ nāsatyāśvinā gacchataṃ yuvam
madhvaḥ somasya pītaye
imam me stomam aśvinemam me śṛṇutaṃ havam
madhvaḥ somasya pītaye
ayaṃ vāṃ kṛṣṇo aśvinā havate vājinīvasū
madhvaḥ somasya pītaye
śṛṇutaṃ jaritur havaṃ kṛṣṇasya stuvato narā
madhvaḥ somasya pītaye
chardir yantam adābhyaṃ viprāya stuvate narā
madhvaḥ somasya pītaye
gacchataṃ dāśuṣo gṛham itthā stuvato aśvinā
madhvaḥ somasya pītaye
yuñjāthāṃ rāsabhaṃ rathe vīḍvaṅge vṛṣaṇvasū
madhvaḥ somasya pītaye
trivandhureṇa trivṛtā rathenā yātam aśvinā
madhvaḥ somasya pītaye
nū me giro nāsatyāśvinā prāvataṃ yuvam
madhvaḥ somasya pītaye
ubhā hi dasrā bhiṣajā mayobhuvobhā dakṣasya vacaso babhūvathuḥ
tā vāṃ viśvako havate tanūkṛthe mā no vi yauṣṭaṃ sakhyā mumocatam
kathā nūnaṃ vāṃ vimanā upa stavad yuvaṃ dhiyaṃ dadathur vasyaiṣṭaye
tā vāṃ viśvako havate tanūkṛthe mā no vi yauṣṭaṃ sakhyā mumocatam
yuvaṃ hi ṣmā purubhujemam edhatuṃ viṣṇāpve dadathur vasyaiṣṭaye
tā vāṃ viśvako havate tanūkṛthe mā no vi yauṣṭaṃ sakhyā mumocatam
uta tyaṃ vīraṃ dhanasām ṛjīṣiṇaṃ dūre cit santam avase havāmahe
yasya svādiṣṭhā sumatiḥ pitur yathā mā no vi yauṣṭaṃ sakhyā mumocatam
ṛtena devaḥ savitā śamāyata ṛtasya śṛṅgam urviyā vi paprathe
ṛtaṃ sāsāha mahi cit pṛtanyato mā no vi yauṣṭaṃ sakhyā mumocatam
dyumnī vāṃ stomo aśvinā krivir na seka ā gatam
madhvaḥ sutasya sa divi priyo narā pātaṃ gaurāv iveriṇe
pibataṃ gharmam madhumantam aśvinā barhiḥ sīdataṃ narā
tā mandasānā manuṣo duroṇa ā ni pātaṃ vedasā vayaḥ
ā vāṃ viśvābhir ūtibhiḥ priyamedhā ahūṣata
tā vartir yātam upa vṛktabarhiṣo juṣṭaṃ yajñaṃ diviṣṭiṣu
pibataṃ somam madhumantam aśvinā barhiḥ sīdataṃ sumat
tā vāvṛdhānā upa suṣṭutiṃ divo gantaṃ gaurāv iveriṇam
ā nūnaṃ yātam aśvināśvebhiḥ pruṣitapsubhiḥ
dasrā hiraṇyavartanī śubhas patī pātaṃ somam ṛtāvṛdhā
vayaṃ hi vāṃ havāmahe vipanyavo viprāso vājasātaye
tā valgū dasrā purudaṃsasā dhiyāśvinā śruṣṭy ā gatam
taṃ vo dasmam ṛtīṣahaṃ vasor mandānam andhasaḥ
abhi vatsaṃ na svasareṣu dhenava indraṃ gīrbhir navāmahe
dyukṣaṃ sudānuṃ taviṣībhir āvṛtaṃ giriṃ na purubhojasam
kṣumantaṃ vājaṃ śatinaṃ sahasriṇam makṣū gomantam īmahe
na tvā bṛhanto adrayo varanta indra vīḷavaḥ
yad ditsasi stuvate māvate vasu nakiṣ ṭad ā mināti te
yoddhāsi kratvā śavasota daṃsanā viśvā jātābhi majmanā
ā tvāyam arka ūtaye vavartati yaṃ gotamā ajījanan
pra hi ririkṣa ojasā divo antebhyas pari
na tvā vivyāca raja indra pārthivam anu svadhāṃ vavakṣitha
nakiḥ pariṣṭir maghavan maghasya te yad dāśuṣe daśasyasi
asmākam bodhy ucathasya coditā maṃhiṣṭho vājasātaye
bṛhad indrāya gāyata maruto vṛtrahantamam
yena jyotir ajanayann ṛtāvṛdho devaṃ devāya jāgṛvi
apādhamad abhiśastīr aśastihāthendro dyumny ābhavat
devās ta indra sakhyāya yemire bṛhadbhāno marudgaṇa
pra va indrāya bṛhate maruto brahmārcata
vṛtraṃ hanati vṛtrahā śatakratur vajreṇa śataparvaṇā
abhi pra bhara dhṛṣatā dhṛṣanmanaḥ śravaś cit te asad bṛhat
arṣantv āpo javasā vi mātaro hano vṛtraṃ jayā svaḥ
yaj jāyathā apūrvya maghavan vṛtrahatyāya
tat pṛthivīm aprathayas tad astabhnā uta dyām
tat te yajño ajāyata tad arka uta haskṛtiḥ
tad viśvam abhibhūr asi yaj jātaṃ yac ca jantvam
āmāsu pakvam airaya ā sūryaṃ rohayo divi
gharmaṃ na sāman tapatā suvṛktibhir juṣṭaṃ girvaṇase bṛhat
ā no viśvāsu havya indraḥ samatsu bhūṣatu
upa brahmāṇi savanāni vṛtrahā paramajyā ṛcīṣamaḥ
tvaṃ dātā prathamo rādhasām asy asi satya īśānakṛt
tuvidyumnasya yujyā vṛṇīmahe putrasya śavaso mahaḥ
brahmā ta indra girvaṇaḥ kriyante anatidbhutā
imā juṣasva haryaśva yojanendra yā te amanmahi
tvaṃ hi satyo maghavann anānato vṛtrā bhūri nyṛñjase
sa tvaṃ śaviṣṭha vajrahasta dāśuṣe 'rvāñcaṃ rayim ā kṛdhi
tvam indra yaśā asy ṛjīṣī śavasas pate
tvaṃ vṛtrāṇi haṃsy apratīny eka id anuttā carṣaṇīdhṛtā
tam u tvā nūnam asura pracetasaṃ rādho bhāgam ivemahe
mahīva kṛttiḥ śaraṇā ta indra pra te sumnā no aśnavan
kanyā vār avāyatī somam api srutāvidat
astam bharanty abravīd indrāya sunavai tvā śakrāya sunavai tvā
asau ya eṣi vīrako gṛhaṃ-gṛhaṃ vicākaśad
imaṃ jambhasutam piba dhānāvantaṃ karambhiṇam apūpavantam ukthinam
ā cana tvā cikitsāmo 'dhi cana tvā nemasi
śanair iva śanakair ivendrāyendo pari srava
kuvic chakat kuvit karat kuvin no vasyasas karat
kuvit patidviṣo yatīr indreṇa saṃgamāmahai
imāni trīṇi viṣṭapā tānīndra vi rohaya
śiras tatasyorvarām ād idam ma upodare
asau ca yā na urvarād imāṃ tanvam mama
atho tatasya yac chiraḥ sarvā tā romaśā kṛdhi
khe rathasya khe 'nasaḥ khe yugasya śatakrato
apālām indra triṣ pūtvy akṛṇoḥ sūryatvacam
pāntam ā vo andhasa indram abhi pra gāyata
viśvāsāhaṃ śatakratum maṃhiṣṭhaṃ carṣaṇīnām
puruhūtam puruṣṭutaṃ gāthānyaṃ sanaśrutam
indra iti bravītana
indra in no mahānāṃ dātā vājānāṃ nṛtuḥ
mahāṃ abhijñv ā yamat
apād u śipry andhasaḥ sudakṣasya prahoṣiṇaḥ
indor indro yavāśiraḥ
tam v abhi prārcatendraṃ somasya pītaye
tad id dhy asya vardhanam
asya pītvā madānāṃ devo devasyaujasā
viśvābhi bhuvanā bhuvat
tyam u vaḥ satrāsāhaṃ viśvāsu gīrṣv āyatam
ā cyāvayasy ūtaye
yudhmaṃ santam anarvāṇaṃ somapām anapacyutam
naram avāryakratum
śikṣā ṇa indra rāya ā puru vidvāṃ ṛcīṣama
avā naḥ pārye dhane
ataś cid indra ṇa upā yāhi śatavājayā
iṣā sahasravājayā
ayāma dhīvato dhiyo 'rvadbhiḥ śakra godare
jayema pṛtsu vajrivaḥ
vayam u tvā śatakrato gāvo na yavaseṣv ā
uktheṣu raṇayāmasi
viśvā hi martyatvanānukāmā śatakrato
aganma vajrinn āśasaḥ
tve su putra śavaso 'vṛtran kāmakātayaḥ
na tvām indrāti ricyate
sa no vṛṣan saniṣṭhayā saṃ ghorayā dravitnvā
dhiyāviḍḍhi purandhyā
yas te nūnaṃ śatakratav indra dyumnitamo madaḥ
tena nūnam made madeḥ
yas te citraśravastamo ya indra vṛtrahantamaḥ
ya ojodātamo madaḥ
vidmā hi yas te adrivas tvādattaḥ satya somapāḥ
viśvāsu dasma kṛṣṭiṣu
indrāya madvane sutam pari ṣṭobhantu no giraḥ
arkam arcantu kāravaḥ
yasmin viśvā adhi śriyo raṇanti sapta saṃsadaḥ
indraṃ sute havāmahe
trikadrukeṣu cetanaṃ devāso yajñam atnata
tam id vardhantu no giraḥ
ā tvā viśantv indavaḥ samudram iva sindhavaḥ
na tvām indrāti ricyate
vivyaktha mahinā vṛṣan bhakṣaṃ somasya jāgṛve
ya indra jaṭhareṣu te
araṃ ta indra kukṣaye somo bhavatu vṛtrahan
araṃ dhāmabhya indavaḥ
aram aśvāya gāyati śrutakakṣo araṃ gave
aram indrasya dhāmne
araṃ hi ṣma suteṣu ṇaḥ someṣv indra bhūṣasi
araṃ te śakra dāvane
parākāttāc cid adrivas tvāṃ nakṣanta no giraḥ
araṃ gamāma te vayam
evā hy asi vīrayur evā śūra uta sthiraḥ
evā te rādhyam manaḥ
evā rātis tuvīmagha viśvebhir dhāyi dhātṛbhiḥ
adhā cid indra me sacā
mo ṣu brahmeva tandrayur bhuvo vājānām pate
matsvā sutasya gomataḥ
mā na indrābhy ādiśaḥ sūro aktuṣv ā yaman
tvā yujā vanema tat
tvayed indra yujā vayam prati bruvīmahi spṛdhaḥ
tvam asmākaṃ tava smasi
tvām id dhi tvāyavo 'nunonuvataś carān
sakhāya indra kāravaḥ
ud ghed abhi śrutāmaghaṃ vṛṣabhaṃ naryāpasam
astāram eṣi sūrya
nava yo navatim puro bibheda bāhvojasā
ahiṃ ca vṛtrahāvadhīt
sa na indraḥ śivaḥ sakhāśvāvad gomad yavamat
urudhāreva dohate
yad adya kac ca vṛtrahann udagā abhi sūrya
sarvaṃ tad indra te vaśe
yad vā pravṛddha satpate na marā iti manyase
uto tat satyam it tava
ye somāsaḥ parāvati ye arvāvati sunvire
sarvāṃs tāṃ indra gacchasi
tam indraṃ vājayāmasi mahe vṛtrāya hantave
sa vṛṣā vṛṣabho bhuvat
indraḥ sa dāmane kṛta ojiṣṭhaḥ sa made hitaḥ
dyumnī ślokī sa somyaḥ
girā vajro na sambhṛtaḥ sabalo anapacyutaḥ
vavakṣa ṛṣvo astṛtaḥ
durge cin naḥ sugaṃ kṛdhi gṛṇāna indra girvaṇaḥ
tvaṃ ca maghavan vaśaḥ
yasya te nū cid ādiśaṃ na minanti svarājyam
na devo nādhrigur janaḥ
adhā te apratiṣkutaṃ devī śuṣmaṃ saparyataḥ
ubhe suśipra rodasī
tvam etad adhārayaḥ kṛṣṇāsu rohiṇīṣu ca
paruṣṇīṣu ruśat payaḥ
vi yad aher adha tviṣo viśve devāso akramuḥ
vidan mṛgasya tāṃ amaḥ
ād u me nivaro bhuvad vṛtrahādiṣṭa pauṃsyam
ajātaśatrur astṛtaḥ
śrutaṃ vo vṛtrahantamam pra śardhaṃ carṣaṇīnām
ā śuṣe rādhase mahe
ayā dhiyā ca gavyayā puruṇāman puruṣṭuta
yat some-soma ābhavaḥ
bodhinmanā id astu no vṛtrahā bhūryāsutiḥ
śṛṇotu śakra āśiṣam
kayā tvaṃ na ūtyābhi pra mandase vṛṣan
kayā stotṛbhya ā bhara
kasya vṛṣā sute sacā niyutvān vṛṣabho raṇat
vṛtrahā somapītaye
abhī ṣu ṇas tvaṃ rayim mandasānaḥ sahasriṇam
prayantā bodhi dāśuṣe
patnīvantaḥ sutā ima uśanto yanti vītaye
apāṃ jagmir nicumpuṇaḥ
iṣṭā hotrā asṛkṣatendraṃ vṛdhāso adhvare
acchāvabhṛtham ojasā
iha tyā sadhamādyā harī hiraṇyakeśyā
voḷhām abhi prayo hitam
tubhyaṃ somāḥ sutā ime stīrṇam barhir vibhāvaso
stotṛbhya indram ā vaha
ā te dakṣaṃ vi rocanā dadhad ratnā vi dāśuṣe
stotṛbhya indram arcata
ā te dadhāmīndriyam ukthā viśvā śatakrato
stotṛbhya indra mṛḷaya
bhadram-bhadraṃ na ā bhareṣam ūrjaṃ śatakrato
yad indra mṛḷayāsi naḥ
sa no viśvāny ā bhara suvitāni śatakrato
yad indra mṛḷayāsi naḥ
tvām id vṛtrahantama sutāvanto havāmahe
yad indra mṛḷayāsi naḥ
upa no haribhiḥ sutaṃ yāhi madānām pate
upa no haribhiḥ sutam
dvitā yo vṛtrahantamo vida indraḥ śatakratuḥ
upa no haribhiḥ sutam
tvaṃ hi vṛtrahann eṣām pātā somānām asi
upa no haribhiḥ sutam
indra iṣe dadātu na ṛbhukṣaṇam ṛbhuṃ rayim
vājī dadātu vājinam
gaur dhayati marutāṃ śravasyur mātā maghonām
yuktā vahnī rathānām
yasyā devā upasthe vratā viśve dhārayante
sūryāmāsā dṛśe kam
tat su no viśve arya ā sadā gṛṇanti kāravaḥ
marutaḥ somapītaye
asti somo ayaṃ sutaḥ pibanty asya marutaḥ
uta svarājo aśvinā
pibanti mitro aryamā tanā pūtasya varuṇaḥ
triṣadhasthasya jāvataḥ
uto nv asya joṣam āṃ indraḥ sutasya gomataḥ
prātar hoteva matsati
kad atviṣanta sūrayas tira āpa iva sridhaḥ
arṣanti pūtadakṣasaḥ
kad vo adya mahānāṃ devānām avo vṛṇe
tmanā ca dasmavarcasām
ā ye viśvā pārthivāni paprathan rocanā divaḥ
marutaḥ somapītaye
tyān nu pūtadakṣaso divo vo maruto huve
asya somasya pītaye
tyān nu ye vi rodasī tastabhur maruto huve
asya somasya pītaye
tyaṃ nu mārutaṃ gaṇaṃ giriṣṭhāṃ vṛṣaṇaṃ huve
asya somasya pītaye
ā tvā giro rathīr ivāsthuḥ suteṣu girvaṇaḥ
abhi tvā sam anūṣatendra vatsaṃ na mātaraḥ
ā tvā śukrā acucyavuḥ sutāsa indra girvaṇaḥ
pibā tv asyāndhasa indra viśvāsu te hitam
pibā somam madāya kam indra śyenābhṛtaṃ sutam
tvaṃ hi śaśvatīnām patī rājā viśām asi
śrudhī havaṃ tiraścyā indra yas tvā saparyati
suvīryasya gomato rāyas pūrdhi mahāṃ asi
indra yas te navīyasīṃ giram mandrām ajījanat
cikitvinmanasaṃ dhiyam pratnām ṛtasya pipyuṣīm
tam u ṣṭavāma yaṃ gira indram ukthāni vāvṛdhuḥ
purūṇy asya pauṃsyā siṣāsanto vanāmahe
eto nv indraṃ stavāma śuddhaṃ śuddhena sāmnā
śuddhair ukthair vāvṛdhvāṃsaṃ śuddha āśīrvān mamattu
indra śuddho na ā gahi śuddhaḥ śuddhābhir ūtibhiḥ
śuddho rayiṃ ni dhāraya śuddho mamaddhi somyaḥ
indra śuddho hi no rayiṃ śuddho ratnāni dāśuṣe
śuddho vṛtrāṇi jighnase śuddho vājaṃ siṣāsasi
asmā uṣāsa ātiranta yāmam indrāya naktam ūrmyāḥ suvācaḥ
asmā āpo mātaraḥ sapta tasthur nṛbhyas tarāya sindhavaḥ supārāḥ
atividdhā vithureṇā cid astrā triḥ sapta sānu saṃhitā girīṇām
na tad devo na martyas tuturyād yāni pravṛddho vṛṣabhaś cakāra
indrasya vajra āyaso nimiśla indrasya bāhvor bhūyiṣṭham ojaḥ
śīrṣann indrasya kratavo nireka āsann eṣanta śrutyā upāke
manye tvā yajñiyaṃ yajñiyānām manye tvā cyavanam acyutānām
manye tvā satvanām indra ketum manye tvā vṛṣabhaṃ carṣaṇīnām
ā yad vajram bāhvor indra dhatse madacyutam ahaye hantavā u
pra parvatā anavanta pra gāvaḥ pra brahmāṇo abhinakṣanta indram
tam u ṣṭavāma ya imā jajāna viśvā jātāny avarāṇy asmāt
indreṇa mitraṃ didhiṣema gīrbhir upo namobhir vṛṣabhaṃ viśema
vṛtrasya tvā śvasathād īṣamāṇā viśve devā ajahur ye sakhāyaḥ
marudbhir indra sakhyaṃ te astv athemā viśvāḥ pṛtanā jayāsi
triḥ ṣaṣṭis tvā maruto vāvṛdhānā usrā iva rāśayo yajñiyāsaḥ
upa tvemaḥ kṛdhi no bhāgadheyaṃ śuṣmaṃ ta enā haviṣā vidhema
tigmam āyudham marutām anīkaṃ kas ta indra prati vajraṃ dadharṣa
anāyudhāso asurā adevāś cakreṇa tāṃ apa vapa ṛjīṣin
maha ugrāya tavase suvṛktim preraya śivatamāya paśvaḥ
girvāhase gira indrāya pūrvīr dhehi tanve kuvid aṅga vedat
ukthavāhase vibhve manīṣāṃ druṇā na pāram īrayā nadīnām
ni spṛśa dhiyā tanvi śrutasya juṣṭatarasya kuvid aṅga vedat
tad viviḍḍhi yat ta indro jujoṣat stuhi suṣṭutiṃ namasā vivāsa
upa bhūṣa jaritar mā ruvaṇyaḥ śrāvayā vācaṃ kuvid aṅga vedat
ava drapso aṃśumatīm atiṣṭhad iyānaḥ kṛṣṇo daśabhiḥ sahasraiḥ
āvat tam indraḥ śacyā dhamantam apa snehitīr nṛmaṇā adhatta
drapsam apaśyaṃ viṣuṇe carantam upahvare nadyo aṃśumatyāḥ
nabho na kṛṣṇam avatasthivāṃsam iṣyāmi vo vṛṣaṇo yudhyatājau
adha drapso aṃśumatyā upasthe 'dhārayat tanvaṃ titviṣāṇaḥ
viśo adevīr abhy ācarantīr bṛhaspatinā yujendraḥ sasāhe
tvaṃ ha tyat saptabhyo jāyamāno 'śatrubhyo abhavaḥ śatrur indra
gūḷhe dyāvāpṛthivī anv avindo vibhumadbhyo bhuvanebhyo raṇaṃ dhāḥ
tvaṃ ha tyad apratimānam ojo vajreṇa vajrin dhṛṣito jaghantha
tvaṃ śuṣṇasyāvātiro vadhatrais tvaṃ gā indra śacyed avindaḥ
tvaṃ ha tyad vṛṣabha carṣaṇīnāṃ ghano vṛtrāṇāṃ taviṣo babhūtha
tvaṃ sindhūṃr asṛjas tastabhānān tvam apo ajayo dāsapatnīḥ
sa sukratū raṇitā yaḥ suteṣv anuttamanyur yo aheva revān
ya eka in nary apāṃsi kartā sa vṛtrahā pratīd anyam āhuḥ
sa vṛtrahendraś carṣaṇīdhṛt taṃ suṣṭutyā havyaṃ huvema
sa prāvitā maghavā no 'dhivaktā sa vājasya śravasyasya dātā
sa vṛtrahendra ṛbhukṣāḥ sadyo jajñāno havyo babhūva
kṛṇvann apāṃsi naryā purūṇi somo na pīto havyaḥ sakhibhyaḥ
yā indra bhuja ābharaḥ svarvāṃ asurebhyaḥ
stotāram in maghavann asya vardhaya ye ca tve vṛktabarhiṣaḥ
yam indra dadhiṣe tvam aśvaṃ gām bhāgam avyayam
yajamāne sunvati dakṣiṇāvati tasmin taṃ dhehi mā paṇau
ya indra sasty avrato 'nuṣvāpam adevayuḥ
svaiḥ ṣa evair mumurat poṣyaṃ rayiṃ sanutar dhehi taṃ tataḥ
yac chakrāsi parāvati yad arvāvati vṛtrahan
atas tvā gīrbhir dyugad indra keśibhiḥ sutāvāṃ ā vivāsati
yad vāsi rocane divaḥ samudrasyādhi viṣṭapi
yat pārthive sadane vṛtrahantama yad antarikṣa ā gahi
sa naḥ someṣu somapāḥ suteṣu śavasas pate
mādayasva rādhasā sūnṛtāvatendra rāyā parīṇasā
mā na indra parā vṛṇag bhavā naḥ sadhamādyaḥ
tvaṃ na ūtī tvam in na āpyam mā na indra parā vṛṇak
asme indra sacā sute ni ṣadā pītaye madhu
kṛdhī jaritre maghavann avo mahad asme indra sacā sute
na tvā devāsa āśata na martyāso adrivaḥ
viśvā jātāni śavasābhibhūr asi na tvā devāsa āśata
viśvāḥ pṛtanā abhibhūtaraṃ naraṃ sajūs tatakṣur indraṃ jajanuś ca rājase
kratvā variṣṭhaṃ vara āmurim utogram ojiṣṭhaṃ tavasaṃ tarasvinam
sam īṃ rebhāso asvarann indraṃ somasya pītaye
svarpatiṃ yad īṃ vṛdhe dhṛtavrato hy ojasā sam ūtibhiḥ
nemiṃ namanti cakṣasā meṣaṃ viprā abhisvarā
sudītayo vo adruho 'pi karṇe tarasvinaḥ sam ṛkvabhiḥ
tam indraṃ johavīmi maghavānam ugraṃ satrā dadhānam apratiṣkutaṃ śavāṃsi
maṃhiṣṭho gīrbhir ā ca yajñiyo vavartad rāye no viśvā supathā kṛṇotu vajrī
tvam pura indra cikid enā vy ojasā śaviṣṭha śakra nāśayadhyai
tvad viśvāni bhuvanāni vajrin dyāvā rejete pṛthivī ca bhīṣā
tan ma ṛtam indra śūra citra pātv apo na vajrin duritāti parṣi bhūri
kadā na indra rāya ā daśasyer viśvapsnyasya spṛhayāyyasya rājan
indrāya sāma gāyata viprāya bṛhate bṛhat
dharmakṛte vipaścite panasyave
tvam indrābhibhūr asi tvaṃ sūryam arocayaḥ
viśvakarmā viśvadevo mahāṃ asi
vibhrājañ jyotiṣā svar agaccho rocanaṃ divaḥ
devās ta indra sakhyāya yemire
endra no gadhi priyaḥ satrājid agohyaḥ
girir na viśvatas pṛthuḥ patir divaḥ
abhi hi satya somapā ubhe babhūtha rodasī
indrāsi sunvato vṛdhaḥ patir divaḥ
tvaṃ hi śaśvatīnām indra dartā purām asi
hantā dasyor manor vṛdhaḥ patir divaḥ
adhā hīndra girvaṇa upa tvā kāmān mahaḥ sasṛjmahe
udeva yanta udabhiḥ
vār ṇa tvā yavyābhir vardhanti śūra brahmāṇi
vāvṛdhvāṃsaṃ cid adrivo dive-dive
yuñjanti harī iṣirasya gāthayorau ratha uruyuge
indravāhā vacoyujā
tvaṃ na indrā bharaṃ ojo nṛmṇaṃ śatakrato vicarṣaṇe
ā vīram pṛtanāṣaham
tvaṃ hi naḥ pitā vaso tvam mātā śatakrato babhūvitha
adhā te sumnam īmahe
tvāṃ śuṣmin puruhūta vājayantam upa bruve śatakrato
sa no rāsva suvīryam
tvām idā hyo naro 'pīpyan vajrin bhūrṇayaḥ
sa indra stomavāhasām iha śrudhy upa svasaram ā gahi
matsvā suśipra harivas tad īmahe tve ā bhūṣanti vedhasaḥ
tava śravāṃsy upamāny ukthyā suteṣv indra girvaṇaḥ
śrāyanta iva sūryaṃ viśved indrasya bhakṣata
vasūni jāte janamāna ojasā prati bhāgaṃ na dīdhima
anarśarātiṃ vasudām upa stuhi bhadrā indrasya rātayaḥ
so asya kāmaṃ vidhato na roṣati mano dānāya codayan
tvam indra pratūrtiṣv abhi viśvā asi spṛdhaḥ
aśastihā janitā viśvatūr asi tvaṃ tūrya taruṣyataḥ
anu te śuṣmaṃ turayantam īyatuḥ kṣoṇī śiśuṃ na mātarā
viśvās te spṛdhaḥ śnathayanta manyave vṛtraṃ yad indra tūrvasi
ita ūtī vo ajaram prahetāram aprahitam
āśuṃ jetāraṃ hetāraṃ rathītamam atūrtaṃ tugryāvṛdham
iṣkartāram aniṣkṛtaṃ sahaskṛtaṃ śatamūtiṃ śatakratum
samānam indram avase havāmahe vasavānaṃ vasūjuvam
ayaṃ ta emi tanvā purastād viśve devā abhi mā yanti paścāt
yadā mahyaṃ dīdharo bhāgam indrād in mayā kṛṇavo vīryāṇi
dadhāmi te madhuno bhakṣam agre hitas te bhāgaḥ suto astu somaḥ
asaś ca tvaṃ dakṣiṇataḥ sakhā me 'dhā vṛtrāṇi jaṅghanāva bhūri
pra su stomam bharata vājayanta indrāya satyaṃ yadi satyam asti
nendro astīti nema u tva āha ka īṃ dadarśa kam abhi ṣṭavāma
ayam asmi jaritaḥ paśya meha viśvā jātāny abhy asmi mahnā
ṛtasya mā pradiśo vardhayanty ādardiro bhuvanā dardarīmi
ā yan mā venā aruhann ṛtasyaṃ ekam āsīnaṃ haryatasya pṛṣṭhe
manaś cin me hṛda ā praty avocad acikradañ chiśumantaḥ sakhāyaḥ
viśvet tā te savaneṣu pravācyā yā cakartha maghavann indra sunvate
pārāvataṃ yat purusambhṛtaṃ vasv apāvṛṇoḥ śarabhāya ṛṣibandhave
pra nūnaṃ dhāvatā pṛthaṅ neha yo vo avāvarīt
ni ṣīṃ vṛtrasya marmaṇi vajram indro apīpatat
manojavā ayamāna āyasīm atarat puram
divaṃ suparṇo gatvāya somaṃ vajriṇa ābharat
samudre antaḥ śayata udnā vajro abhīvṛtaḥ
bharanty asmai saṃyataḥ puraḥprasravaṇā balim
yad vāg vadanty avicetanāni rāṣṭrī devānāṃ niṣasāda mandrā
catasra ūrjaṃ duduhe payāṃsi kva svid asyāḥ paramaṃ jagāma
devīṃ vācam ajanayanta devās tāṃ viśvarūpāḥ paśavo vadanti
sā no mandreṣam ūrjaṃ duhānā dhenur vāg asmān upa suṣṭutaitu
sakhe viṣṇo vitaraṃ vi kramasva dyaur dehi lokaṃ vajrāya viṣkabhe
hanāva vṛtraṃ riṇacāva sindhūn indrasya yantu prasave visṛṣṭāḥ
ṛdhag itthā sa martyaḥ śaśame devatātaye
yo nūnam mitrāvaruṇāv abhiṣṭaya ācakre havyadātaye
varṣiṣṭhakṣatrā urucakṣasā narā rājānā dīrghaśruttamā
tā bāhutā na daṃsanā ratharyataḥ sākaṃ sūryasya raśmibhiḥ
pra yo vām mitrāvaruṇājiro dūto adravat
ayaḥśīrṣā maderaghuḥ
na yaḥ sampṛcche na punar havītave na saṃvādāya ramate
tasmān no adya samṛter uruṣyatam bāhubhyāṃ na uruṣyatam
pra mitrāya prāryamṇe sacathyam ṛtāvaso
varūthyaṃ varuṇe chandyaṃ vaca stotraṃ rājasu gāyata
te hinvire aruṇaṃ jenyaṃ vasv ekam putraṃ tisṝṇām
te dhāmāny amṛtā martyānām adabdhā abhi cakṣate
ā me vacāṃsy udyatā dyumattamāni kartvā
ubhā yātaṃ nāsatyā sajoṣasā prati havyāni vītaye
rātiṃ yad vām arakṣasaṃ havāmahe yuvābhyāṃ vājinīvasū
prācīṃ hotrām pratirantāv itaṃ narā gṛṇānā jamadagninā
ā no yajñaṃ divispṛśaṃ vāyo yāhi sumanmabhiḥ
antaḥ pavitra upari śrīṇāno 'yaṃ śukro ayāmi te
vety adhvaryuḥ pathibhī rajiṣṭhaiḥ prati havyāni vītaye
adhā niyutva ubhayasya naḥ piba śuciṃ somaṃ gavāśiram
baṇ mahāṃ asi sūrya baḷ āditya mahāṃ asi
mahas te sato mahimā panasyate 'ddhā deva mahāṃ asi
baṭ sūrya śravasā mahāṃ asi satrā deva mahāṃ asi
mahnā devānām asuryaḥ purohito vibhu jyotir adābhyam
iyaṃ yā nīcy arkiṇī rūpā rohiṇyā kṛtā
citreva praty adarśy āyaty antar daśasu bāhuṣu
prajā ha tisro atyāyam īyur ny anyā arkam abhito viviśre
bṛhad dha tasthau bhuvaneṣv antaḥ pavamāno harita ā viveśa
mātā rudrāṇāṃ duhitā vasūnāṃ svasādityānām amṛtasya nābhiḥ
pra nu vocaṃ cikituṣe janāya mā gām anāgām aditiṃ vadhiṣṭa
vacovidaṃ vācam udīrayantīṃ viśvābhir dhībhir upatiṣṭhamānām
devīṃ devebhyaḥ pary eyuṣīṃ gām ā māvṛkta martyo dabhracetāḥ
tvam agne bṛhad vayo dadhāsi deva dāśuṣe
kavir gṛhapatir yuvā
sa na īḷānayā saha devāṃ agne duvasyuvā
cikid vibhānav ā vaha
tvayā ha svid yujā vayaṃ codiṣṭhena yaviṣṭhya
abhi ṣmo vājasātaye
aurvabhṛguvac chucim apnavānavad ā huve
agniṃ samudravāsasam
huve vātasvanaṃ kavim parjanyakrandyaṃ sahaḥ
agniṃ samudravāsasam
ā savaṃ savitur yathā bhagasyeva bhujiṃ huve
agniṃ samudravāsasam
agniṃ vo vṛdhantam adhvarāṇām purūtamam
acchā naptre sahasvate
ayaṃ yathā na ābhuvat tvaṣṭā rūpeva takṣyā
asya kratvā yaśasvataḥ
ayaṃ viśvā abhi śriyo 'gnir deveṣu patyate
ā vājair upa no gamat
viśveṣām iha stuhi hotṝṇāṃ yaśastamam
agniṃ yajñeṣu pūrvyam
śīram pāvakaśociṣaṃ jyeṣṭho yo dameṣv ā
dīdāya dīrghaśruttamaḥ
tam arvantaṃ na sānasiṃ gṛṇīhi vipra śuṣmiṇam
mitraṃ na yātayajjanam
upa tvā jāmayo giro dediśatīr haviṣkṛtaḥ
vāyor anīke asthiran
yasya tridhātv avṛtam barhis tasthāv asaṃdinam
āpaś cin ni dadhā padam
padaṃ devasya mīḷhuṣo 'nādhṛṣṭābhir ūtibhiḥ
bhadrā sūrya ivopadṛk
agne ghṛtasya dhītibhis tepāno deva śociṣā
ā devān vakṣi yakṣi ca
taṃ tvājananta mātaraḥ kaviṃ devāso aṅgiraḥ
havyavāham amartyam
pracetasaṃ tvā kave 'gne dūtaṃ vareṇyam
havyavāhaṃ ni ṣedire
nahi me asty aghnyā na svadhitir vananvati
athaitādṛg bharāmi te
yad agne kāni kāni cid ā te dārūṇi dadhmasi
tā juṣasva yaviṣṭhya
yad atty upajihvikā yad vamro atisarpati
sarvaṃ tad astu te ghṛtam
agnim indhāno manasā dhiyaṃ saceta martyaḥ
agnim īdhe vivasvabhiḥ
adarśi gātuvittamo yasmin vratāny ādadhuḥ
upo ṣu jātam āryasya vardhanam agniṃ nakṣanta no giraḥ
pra daivodāso agnir devāṃ acchā na majmanā
anu mātaram pṛthivīṃ vi vāvṛte tasthau nākasya sānavi
yasmād rejanta kṛṣṭayaś carkṛtyāni kṛṇvataḥ
sahasrasām medhasātāv iva tmanāgniṃ dhībhiḥ saparyata
pra yaṃ rāye ninīṣasi marto yas te vaso dāśat
sa vīraṃ dhatte agna ukthaśaṃsinaṃ tmanā sahasrapoṣiṇam
sa dṛḷhe cid abhi tṛṇatti vājam arvatā sa dhatte akṣiti śravaḥ
tve devatrā sadā purūvaso viśvā vāmāni dhīmahi
yo viśvā dayate vasu hotā mandro janānām
madhor na pātrā prathamāny asmai pra stomā yanty agnaye
aśvaṃ na gīrbhī rathyaṃ sudānavo marmṛjyante devayavaḥ
ubhe toke tanaye dasma viśpate parṣi rādho maghonām
pra maṃhiṣṭhāya gāyata ṛtāvne bṛhate śukraśociṣe
upastutāso agnaye
ā vaṃsate maghavā vīravad yaśaḥ samiddho dyumny āhutaḥ
kuvin no asya sumatir navīyasy acchā vājebhir āgamat
preṣṭham u priyāṇāṃ stuhy āsāvātithim
agniṃ rathānāṃ yamam
uditā yo niditā veditā vasv ā yajñiyo vavartati
duṣṭarā yasya pravaṇe normayo dhiyā vājaṃ siṣāsataḥ
mā no hṛṇītām atithir vasur agniḥ purupraśasta eṣaḥ
yaḥ suhotā svadhvaraḥ
mo te riṣan ye acchoktibhir vaso 'gne kebhiś cid evaiḥ
kīriś cid dhi tvām īṭṭe dūtyāya rātahavyaḥ svadhvaraḥ
āgne yāhi marutsakhā rudrebhiḥ somapītaye
sobharyā upa suṣṭutim mādayasva svarṇare
svādiṣṭhayā madiṣṭhayā pavasva soma dhārayā
indrāya pātave sutaḥ
rakṣohā viśvacarṣaṇir abhi yonim ayohatam
druṇā sadhastham āsadat
varivodhātamo bhava maṃhiṣṭho vṛtrahantamaḥ
parṣi rādho maghonām
abhy arṣa mahānāṃ devānāṃ vītim andhasā
abhi vājam uta śravaḥ
tvām acchā carāmasi tad id arthaṃ dive-dive
indo tve na āśasaḥ
punāti te parisrutaṃ somaṃ sūryasya duhitā
vāreṇa śaśvatā tanā
tam īm aṇvīḥ samarya ā gṛbhṇanti yoṣaṇo daśa
svasāraḥ pārye divi
tam īṃ hinvanty agruvo dhamanti bākuraṃ dṛtim
tridhātu vāraṇam madhu
abhīmam aghnyā uta śrīṇanti dhenavaḥ śiśum
somam indrāya pātave
asyed indro madeṣv ā viśvā vṛtrāṇi jighnate
śūro maghā ca maṃhate
pavasva devavīr ati pavitraṃ soma raṃhyā
indram indo vṛṣā viśa
ā vacyasva mahi psaro vṛṣendo dyumnavattamaḥ
ā yoniṃ dharṇasiḥ sadaḥ
adhukṣata priyam madhu dhārā sutasya vedhasaḥ
apo vasiṣṭa sukratuḥ
mahāntaṃ tvā mahīr anv āpo arṣanti sindhavaḥ
yad gobhir vāsayiṣyase
samudro apsu māmṛje viṣṭambho dharuṇo divaḥ
somaḥ pavitre asmayuḥ
acikradad vṛṣā harir mahān mitro na darśataḥ
saṃ sūryeṇa rocate
giras ta inda ojasā marmṛjyante apasyuvaḥ
yābhir madāya śumbhase
taṃ tvā madāya ghṛṣvaya u lokakṛtnum īmahe
tava praśastayo mahīḥ
asmabhyam indav indrayur madhvaḥ pavasva dhārayā
parjanyo vṛṣṭimāṃ iva
goṣā indo nṛṣā asy aśvasā vājasā uta
ātmā yajñasya pūrvyaḥ
eṣa devo amartyaḥ parṇavīr iva dīyati
abhi droṇāny āsadam
eṣa devo vipā kṛto 'ti hvarāṃsi dhāvati
pavamāno adābhyaḥ
eṣa devo vipanyubhiḥ pavamāna ṛtāyubhiḥ
harir vājāya mṛjyate
eṣa viśvāni vāryā śūro yann iva satvabhiḥ
pavamānaḥ siṣāsati
eṣa devo ratharyati pavamāno daśasyati
āviṣ kṛṇoti vagvanum
eṣa viprair abhiṣṭuto 'po devo vi gāhate
dadhad ratnāni dāśuṣe
eṣa divaṃ vi dhāvati tiro rajāṃsi dhārayā
pavamānaḥ kanikradat
eṣa divaṃ vy āsarat tiro rajāṃsy aspṛtaḥ
pavamānaḥ svadhvaraḥ
eṣa pratnena janmanā devo devebhyaḥ sutaḥ
hariḥ pavitre arṣati
eṣa u sya puruvrato jajñāno janayann iṣaḥ
dhārayā pavate sutaḥ
sanā ca soma jeṣi ca pavamāna mahi śravaḥ
athā no vasyasas kṛdhi
sanā jyotiḥ sanā svar viśvā ca soma saubhagā
athā no vasyasas kṛdhi
sanā dakṣam uta kratum apa soma mṛdho jahi
athā no vasyasas kṛdhi
pavītāraḥ punītana somam indrāya pātave
athā no vasyasas kṛdhi
tvaṃ sūrye na ā bhaja tava kratvā tavotibhiḥ
athā no vasyasas kṛdhi
tava kratvā tavotibhir jyok paśyema sūryam
athā no vasyasas kṛdhi
abhy arṣa svāyudha soma dvibarhasaṃ rayim
athā no vasyasas kṛdhi
abhy arṣānapacyuto rayiṃ samatsu sāsahiḥ
athā no vasyasas kṛdhi
tvāṃ yajñair avīvṛdhan pavamāna vidharmaṇi
athā no vasyasas kṛdhi
rayiṃ naś citram aśvinam indo viśvāyum ā bhara
athā no vasyasas kṛdhi
samiddho viśvatas patiḥ pavamāno vi rājati
prīṇan vṛṣā kanikradat
tanūnapāt pavamānaḥ śṛṅge śiśāno arṣati
antarikṣeṇa rārajat
īḷenyaḥ pavamāno rayir vi rājati dyumān
madhor dhārābhir ojasā
barhiḥ prācīnam ojasā pavamāna stṛṇan hariḥ
deveṣu deva īyate
ud ātair jihate bṛhad dvāro devīr hiraṇyayīḥ
pavamānena suṣṭutāḥ
suśilpe bṛhatī mahī pavamāno vṛṣaṇyati
naktoṣāsā na darśate
ubhā devā nṛcakṣasā hotārā daivyā huve
pavamāna indro vṛṣā
bhāratī pavamānasya sarasvatīḷā mahī
imaṃ no yajñam ā gaman tisro devīḥ supeśasaḥ
tvaṣṭāram agrajāṃ gopām puroyāvānam ā huve
indur indro vṛṣā hariḥ pavamānaḥ prajāpatiḥ
vanaspatim pavamāna madhvā sam aṅgdhi dhārayā
sahasravalśaṃ haritam bhrājamānaṃ hiraṇyayam
viśve devāḥ svāhākṛtim pavamānasyā gata
vāyur bṛhaspatiḥ sūryo 'gnir indraḥ sajoṣasaḥ
mandrayā soma dhārayā vṛṣā pavasva devayuḥ
avyo vāreṣv asmayuḥ
abhi tyam madyam madam indav indra iti kṣara
abhi vājino arvataḥ
abhi tyam pūrvyam madaṃ suvāno arṣa pavitra ā
abhi vājam uta śravaḥ
anu drapsāsa indava āpo na pravatāsaran
punānā indram āśata
yam atyam iva vājinam mṛjanti yoṣaṇo daśa
vane krīḷantam atyavim
taṃ gobhir vṛṣaṇaṃ rasam madāya devavītaye
sutam bharāya saṃ sṛja
devo devāya dhārayendrāya pavate sutaḥ
payo yad asya pīpayat
ātmā yajñasya raṃhyā suṣvāṇaḥ pavate sutaḥ
pratnaṃ ni pāti kāvyam
evā punāna indrayur madam madiṣṭha vītaye
guhā cid dadhiṣe giraḥ
asṛgram indavaḥ pathā dharmann ṛtasya suśriyaḥ
vidānā asya yojanam
pra dhārā madhvo agriyo mahīr apo vi gāhate
havir haviṣṣu vandyaḥ
pra yujo vāco agriyo vṛṣāva cakradad vane
sadmābhi satyo adhvaraḥ
pari yat kāvyā kavir nṛmṇā vasāno arṣati
svar vājī siṣāsati
pavamāno abhi spṛdho viśo rājeva sīdati
yad īm ṛṇvanti vedhasaḥ
avyo vāre pari priyo harir vaneṣu sīdati
rebho vanuṣyate matī
sa vāyum indram aśvinā sākam madena gacchati
raṇā yo asya dharmabhiḥ
ā mitrāvaruṇā bhagam madhvaḥ pavanta ūrmayaḥ
vidānā asya śakmabhiḥ
asmabhyaṃ rodasī rayim madhvo vājasya sātaye
śravo vasūni saṃ jitam
ete somā abhi priyam indrasya kāmam akṣaran
vardhanto asya vīryam
punānāsaś camūṣado gacchanto vāyum aśvinā
te no dhāntu suvīryam
indrasya soma rādhase punāno hārdi codaya
ṛtasya yonim āsadam
mṛjanti tvā daśa kṣipo hinvanti sapta dhītayaḥ
anu viprā amādiṣuḥ
devebhyas tvā madāya kaṃ sṛjānam ati meṣyaḥ
saṃ gobhir vāsayāmasi
punānaḥ kalaśeṣv ā vastrāṇy aruṣo hariḥ
pari gavyāny avyata
maghona ā pavasva no jahi viśvā apa dviṣaḥ
indo sakhāyam ā viśa
vṛṣṭiṃ divaḥ pari srava dyumnam pṛthivyā adhi
saho naḥ soma pṛtsu dhāḥ
nṛcakṣasaṃ tvā vayam indrapītaṃ svarvidam
bhakṣīmahi prajām iṣam
pari priyā divaḥ kavir vayāṃsi naptyor hitaḥ
suvāno yāti kavikratuḥ
pra-pra kṣayāya panyase janāya juṣṭo adruhe
vīty arṣa caniṣṭhayā
sa sūnur mātarā śucir jāto jāte arocayat
mahān mahī ṛtāvṛdhā
sa sapta dhītibhir hito nadyo ajinvad adruhaḥ
yā ekam akṣi vāvṛdhuḥ
tā abhi santam astṛtam mahe yuvānam ā dadhuḥ
indum indra tava vrate
abhi vahnir amartyaḥ sapta paśyati vāvahiḥ
krivir devīr atarpayat
avā kalpeṣu naḥ pumas tamāṃsi soma yodhyā
tāni punāna jaṅghanaḥ
nū navyase navīyase sūktāya sādhayā pathaḥ
pratnavad rocayā rucaḥ
pavamāna mahi śravo gām aśvaṃ rāsi vīravat
sanā medhāṃ sanā svaḥ
pra svānāso rathā ivārvanto na śravasyavaḥ
somāso rāye akramuḥ
hinvānāso rathā iva dadhanvire gabhastyoḥ
bharāsaḥ kāriṇām iva
rājāno na praśastibhiḥ somāso gobhir añjate
yajño na sapta dhātṛbhiḥ
pari suvānāsa indavo madāya barhaṇā girā
sutā arṣanti dhārayā
āpānāso vivasvato jananta uṣaso bhagam
sūrā aṇvaṃ vi tanvate
apa dvārā matīnām pratnā ṛṇvanti kāravaḥ
vṛṣṇo harasa āyavaḥ
samīcīnāsa āsate hotāraḥ saptajāmayaḥ
padam ekasya piprataḥ
nābhā nābhiṃ na ā dade cakṣuś cit sūrye sacā
kaver apatyam ā duhe
abhi priyā divas padam adhvaryubhir guhā hitam
sūraḥ paśyati cakṣasā
upāsmai gāyatā naraḥ pavamānāyendave
abhi devāṃ iyakṣate
abhi te madhunā payo 'tharvāṇo aśiśrayuḥ
devaṃ devāya devayu
sa naḥ pavasva śaṃ gave śaṃ janāya śam arvate
śaṃ rājann oṣadhībhyaḥ
babhrave nu svatavase 'ruṇāya divispṛśe
somāya gātham arcata
hastacyutebhir adribhiḥ sutaṃ somam punītana
madhāv ā dhāvatā madhu
namased upa sīdata dadhned abhi śrīṇītana
indum indre dadhātana
amitrahā vicarṣaṇiḥ pavasva soma śaṃ gave
devebhyo anukāmakṛt
indrāya soma pātave madāya pari ṣicyase
manaścin manasas patiḥ
pavamāna suvīryaṃ rayiṃ soma rirīhi naḥ
indav indreṇa no yujā
somā asṛgram indavaḥ sutā ṛtasya sādane
indrāya madhumattamāḥ
abhi viprā anūṣata gāvo vatsaṃ na mātaraḥ
indraṃ somasya pītaye
madacyut kṣeti sādane sindhor ūrmā vipaścit
somo gaurī adhi śritaḥ
divo nābhā vicakṣaṇo 'vyo vāre mahīyate
somo yaḥ sukratuḥ kaviḥ
yaḥ somaḥ kalaśeṣv āṃ antaḥ pavitra āhitaḥ
tam induḥ pari ṣasvaje
pra vācam indur iṣyati samudrasyādhi viṣṭapi
jinvan kośam madhuścutam
nityastotro vanaspatir dhīnām antaḥ sabardughaḥ
hinvāno mānuṣā yugā
abhi priyā divas padā somo hinvāno arṣati
viprasya dhārayā kaviḥ
ā pavamāna dhāraya rayiṃ sahasravarcasam
asme indo svābhuvam
somaḥ punāno arṣati sahasradhāro atyaviḥ
vāyor indrasya niṣkṛtam
pavamānam avasyavo vipram abhi pra gāyata
suṣvāṇaṃ devavītaye
pavante vājasātaye somāḥ sahasrapājasaḥ
gṛṇānā devavītaye
uta no vājasātaye pavasva bṛhatīr iṣaḥ
dyumad indo suvīryam
te naḥ sahasriṇaṃ rayim pavantām ā suvīryam
suvānā devāsa indavaḥ
atyā hiyānā na hetṛbhir asṛgraṃ vājasātaye
vi vāram avyam āśavaḥ
vāśrā arṣantīndavo 'bhi vatsaṃ na dhenavaḥ
dadhanvire gabhastyoḥ
juṣṭa indrāya matsaraḥ pavamāna kanikradat
viśvā apa dviṣo jahi
apaghnanto arāvṇaḥ pavamānāḥ svardṛśaḥ
yonāv ṛtasya sīdata
pari prāsiṣyadat kaviḥ sindhor ūrmāv adhi śritaḥ
kāram bibhrat puruspṛham
girā yadī sabandhavaḥ pañca vrātā apasyavaḥ
pariṣkṛṇvanti dharṇasim
ād asya śuṣmiṇo rase viśve devā amatsata
yadī gobhir vasāyate
niriṇāno vi dhāvati jahac charyāṇi tānvā
atrā saṃ jighnate yujā
naptībhir yo vivasvataḥ śubhro na māmṛje yuvā
gāḥ kṛṇvāno na nirṇijam
ati śritī tiraścatā gavyā jigāty aṇvyā
vagnum iyarti yaṃ vide
abhi kṣipaḥ sam agmata marjayantīr iṣas patim
pṛṣṭhā gṛbhṇata vājinaḥ
pari divyāni marmṛśad viśvāni soma pārthivā
vasūni yāhy asmayuḥ
eṣa dhiyā yāty aṇvyā śūro rathebhir āśubhiḥ
gacchann indrasya niṣkṛtam
eṣa purū dhiyāyate bṛhate devatātaye
yatrāmṛtāsa āsate
eṣa hito vi nīyate 'ntaḥ śubhrāvatā pathā
yadī tuñjanti bhūrṇayaḥ
eṣa śṛṅgāṇi dodhuvac chiśīte yūthyo vṛṣā
nṛmṇā dadhāna ojasā
eṣa rukmibhir īyate vājī śubhrebhir aṃśubhiḥ
patiḥ sindhūnām bhavan
eṣa vasūni pibdanā paruṣā yayivāṃ ati
ava śādeṣu gacchati
etam mṛjanti marjyam upa droṇeṣv āyavaḥ
pracakrāṇam mahīr iṣaḥ
etam u tyaṃ daśa kṣipo mṛjanti sapta dhītayaḥ
svāyudham madintamam
pra te sotāra oṇyo rasam madāya ghṛṣvaye
sargo na takty etaśaḥ
kratvā dakṣasya rathyam apo vasānam andhasā
goṣām aṇveṣu saścima
anaptam apsu duṣṭaraṃ somam pavitra ā sṛja
punīhīndrāya pātave
pra punānasya cetasā somaḥ pavitre arṣati
kratvā sadhastham āsadat
pra tvā namobhir indava indra somā asṛkṣata
mahe bharāya kāriṇaḥ
punāno rūpe avyaye viśvā arṣann abhi śriyaḥ
śūro na goṣu tiṣṭhati
divo na sānu pipyuṣī dhārā sutasya vedhasaḥ
vṛthā pavitre arṣati
tvaṃ soma vipaścitaṃ tanā punāna āyuṣu
avyo vāraṃ vi dhāvasi
pra nimneneva sindhavo ghnanto vṛtrāṇi bhūrṇayaḥ
somā asṛgram āśavaḥ
abhi suvānāsa indavo vṛṣṭayaḥ pṛthivīm iva
indraṃ somāso akṣaran
atyūrmir matsaro madaḥ somaḥ pavitre arṣati
vighnan rakṣāṃsi devayuḥ
ā kalaśeṣu dhāvati pavitre pari ṣicyate
ukthair yajñeṣu vardhate
ati trī soma rocanā rohan na bhrājase divam
iṣṇan sūryaṃ na codayaḥ
abhi viprā anūṣata mūrdhan yajñasya kāravaḥ
dadhānāś cakṣasi priyam
tam u tvā vājinaṃ naro dhībhir viprā avasyavaḥ
mṛjanti devatātaye
madhor dhārām anu kṣara tīvraḥ sadhastham āsadaḥ
cārur ṛtāya pītaye
pari suvāno giriṣṭhāḥ pavitre somo akṣāḥ
madeṣu sarvadhā asi
tvaṃ vipras tvaṃ kavir madhu pra jātam andhasaḥ
madeṣu sarvadhā asi
tava viśve sajoṣaso devāsaḥ pītim āśata
madeṣu sarvadhā asi
ā yo viśvāni vāryā vasūni hastayor dadhe
madeṣu sarvadhā asi
ya ime rodasī mahī sam mātareva dohate
madeṣu sarvadhā asi
pari yo rodasī ubhe sadyo vājebhir arṣati
madeṣu sarvadhā asi
sa śuṣmī kalaśeṣv ā punāno acikradat
madeṣu sarvadhā asi
yat soma citram ukthyaṃ divyam pārthivaṃ vasu
tan naḥ punāna ā bhara
yuvaṃ hi sthaḥ svarpatī indraś ca soma gopatī
īśānā pipyataṃ dhiyaḥ
vṛṣā punāna āyuṣu stanayann adhi barhiṣi
hariḥ san yonim āsadat
avāvaśanta dhītayo vṛṣabhasyādhi retasi
sūnor vatsasya mātaraḥ
kuvid vṛṣaṇyantībhyaḥ punāno garbham ādadhat
yāḥ śukraṃ duhate payaḥ
upa śikṣāpatasthuṣo bhiyasam ā dhehi śatruṣu
pavamāna vidā rayim
ni śatroḥ soma vṛṣṇyaṃ ni śuṣmaṃ ni vayas tira
dūre vā sato anti vā
pra kavir devavītaye 'vyo vārebhir arṣati
sāhvān viśvā abhi spṛdhaḥ
sa hi ṣmā jaritṛbhya ā vājaṃ gomantam invati
pavamānaḥ sahasriṇam
pari viśvāni cetasā mṛśase pavase matī
sa naḥ soma śravo vidaḥ
abhy arṣa bṛhad yaśo maghavadbhyo dhruvaṃ rayim
iṣaṃ stotṛbhya ā bhara
tvaṃ rājeva suvrato giraḥ somā viveśitha
punāno vahne adbhuta
sa vahnir apsu duṣṭaro mṛjyamāno gabhastyoḥ
somaś camūṣu sīdati
krīḷur makho na maṃhayuḥ pavitraṃ soma gacchasi
dadhat stotre suvīryam
ete dhāvantīndavaḥ somā indrāya ghṛṣvayaḥ
matsarāsaḥ svarvidaḥ
pravṛṇvanto abhiyujaḥ suṣvaye varivovidaḥ
svayaṃ stotre vayaskṛtaḥ
vṛthā krīḷanta indavaḥ sadhastham abhy ekam it
sindhor ūrmā vy akṣaran
ete viśvāni vāryā pavamānāsa āśata
hitā na saptayo rathe
āsmin piśaṅgam indavo dadhātā venam ādiśe
yo asmabhyam arāvā
ṛbhur na rathyaṃ navaṃ dadhātā ketam ādiśe
śukrāḥ pavadhvam arṇasā
eta u tye avīvaśan kāṣṭhāṃ vājino akrata
sataḥ prāsāviṣur matim
ete somāsa āśavo rathā iva pra vājinaḥ
sargāḥ sṛṣṭā aheṣata
ete vātā ivoravaḥ parjanyasyeva vṛṣṭayaḥ
agner iva bhramā vṛthā
ete pūtā vipaścitaḥ somāso dadhyāśiraḥ
vipā vy ānaśur dhiyaḥ
ete mṛṣṭā amartyāḥ sasṛvāṃso na śaśramuḥ
iyakṣantaḥ patho rajaḥ
ete pṛṣṭhāni rodasor viprayanto vy ānaśuḥ
utedam uttamaṃ rajaḥ
tantuṃ tanvānam uttamam anu pravata āśata
utedam uttamāyyam
tvaṃ soma paṇibhya ā vasu gavyāni dhārayaḥ
tataṃ tantum acikradaḥ
somā asṛgram āśavo madhor madasya dhārayā
abhi viśvāni kāvyā
anu pratnāsa āyavaḥ padaṃ navīyo akramuḥ
ruce jananta sūryam
ā pavamāna no bharāryo adāśuṣo gayam
kṛdhi prajāvatīr iṣaḥ
abhi somāsa āyavaḥ pavante madyam madam
abhi kośam madhuścutam
somo arṣati dharṇasir dadhāna indriyaṃ rasam
suvīro abhiśastipāḥ
indrāya soma pavase devebhyaḥ sadhamādyaḥ
indo vājaṃ siṣāsasi
asya pītvā madānām indro vṛtrāṇy aprati
jaghāna jaghanac ca nu
pra somāso adhanviṣuḥ pavamānāsa indavaḥ
śrīṇānā apsu mṛñjata
abhi gāvo adhanviṣur āpo na pravatā yatīḥ
punānā indram āśata
pra pavamāna dhanvasi somendrāya pātave
nṛbhir yato vi nīyase
tvaṃ soma nṛmādanaḥ pavasva carṣaṇīsahe
sasnir yo anumādyaḥ
indo yad adribhiḥ sutaḥ pavitram paridhāvasi
aram indrasya dhāmne
pavasva vṛtrahantamokthebhir anumādyaḥ
śuciḥ pāvako adbhutaḥ
śuciḥ pāvaka ucyate somaḥ sutasya madhvaḥ
devāvīr aghaśaṃsahā
pavasva dakṣasādhano devebhyaḥ pītaye hare
marudbhyo vāyave madaḥ
pavamāna dhiyā hito 'bhi yoniṃ kanikradat
dharmaṇā vāyum ā viśa
saṃ devaiḥ śobhate vṛṣā kavir yonāv adhi priyaḥ
vṛtrahā devavītamaḥ
viśvā rūpāṇy āviśan punāno yāti haryataḥ
yatrāmṛtāsa āsate
aruṣo janayan giraḥ somaḥ pavata āyuṣak
indraṃ gacchan kavikratuḥ
ā pavasva madintama pavitraṃ dhārayā kave
arkasya yonim āsadam
tam amṛkṣanta vājinam upasthe aditer adhi
viprāso aṇvyā dhiyā
taṃ gāvo abhy anūṣata sahasradhāram akṣitam
induṃ dhartāram ā divaḥ
taṃ vedhām medhayāhyan pavamānam adhi dyavi
dharṇasim bhūridhāyasam
tam ahyan bhurijor dhiyā saṃvasānaṃ vivasvataḥ
patiṃ vāco adābhyam
taṃ sānāv adhi jāmayo hariṃ hinvanty adribhiḥ
haryatam bhūricakṣasam
taṃ tvā hinvanti vedhasaḥ pavamāna girāvṛdham
indav indrāya matsaram
eṣa kavir abhiṣṭutaḥ pavitre adhi tośate
punāno ghnann apa sridhaḥ
eṣa indrāya vāyave svarjit pari ṣicyate
pavitre dakṣasādhanaḥ
eṣa nṛbhir vi nīyate divo mūrdhā vṛṣā sutaḥ
somo vaneṣu viśvavit
eṣa gavyur acikradat pavamāno hiraṇyayuḥ
induḥ satrājid astṛtaḥ
eṣa sūryeṇa hāsate pavamāno adhi dyavi
pavitre matsaro madaḥ
eṣa śuṣmy asiṣyadad antarikṣe vṛṣā hariḥ
punāna indur indram ā
eṣa vājī hito nṛbhir viśvavin manasas patiḥ
avyo vāraṃ vi dhāvati
eṣa pavitre akṣarat somo devebhyaḥ sutaḥ
viśvā dhāmāny āviśan
eṣa devaḥ śubhāyate 'dhi yonāv amartyaḥ
vṛtrahā devavītamaḥ
eṣa vṛṣā kanikradad daśabhir jāmibhir yataḥ
abhi droṇāni dhāvati
eṣa sūryam arocayat pavamāno vicarṣaṇiḥ
viśvā dhāmāni viśvavit
eṣa śuṣmy adābhyaḥ somaḥ punāno arṣati
devāvīr aghaśaṃsahā
prāsya dhārā akṣaran vṛṣṇaḥ sutasyaujasā
devāṃ anu prabhūṣataḥ
saptim mṛjanti vedhaso gṛṇantaḥ kāravo girā
jyotir jajñānam ukthyam
suṣahā soma tāni te punānāya prabhūvaso
vardhā samudram ukthyam
viśvā vasūni saṃjayan pavasva soma dhārayā
inu dveṣāṃsi sadhryak
rakṣā su no araruṣaḥ svanāt samasya kasya cit
nido yatra mumucmahe
endo pārthivaṃ rayiṃ divyam pavasva dhārayā
dyumantaṃ śuṣmam ā bhara
pra dhārā asya śuṣmiṇo vṛthā pavitre akṣaran
punāno vācam iṣyati
indur hiyānaḥ sotṛbhir mṛjyamānaḥ kanikradat
iyarti vagnum indriyam
ā naḥ śuṣmaṃ nṛṣāhyaṃ vīravantam puruspṛham
pavasva soma dhārayā
pra somo ati dhārayā pavamāno asiṣyadat
abhi droṇāny āsadam
apsu tvā madhumattamaṃ hariṃ hinvanty adribhiḥ
indav indrāya pītaye
sunotā madhumattamaṃ somam indrāya vajriṇe
cāruṃ śardhāya matsaram
pra somāsaḥ svādhyaḥ pavamānāso akramuḥ
rayiṃ kṛṇvanti cetanam
divas pṛthivyā adhi bhavendo dyumnavardhanaḥ
bhavā vājānām patiḥ
tubhyaṃ vātā abhipriyas tubhyam arṣanti sindhavaḥ
soma vardhanti te mahaḥ
ā pyāyasva sam etu te viśvataḥ soma vṛṣṇyam
bhavā vājasya saṃgathe
tubhyaṃ gāvo ghṛtam payo babhro duduhre akṣitam
varṣiṣṭhe adhi sānavi
svāyudhasya te sato bhuvanasya pate vayam
indo sakhitvam uśmasi
pra somāso madacyutaḥ śravase no maghonaḥ
sutā vidathe akramuḥ
ād īṃ tritasya yoṣaṇo hariṃ hinvanty adribhiḥ
indum indrāya pītaye
ād īṃ haṃso yathā gaṇaṃ viśvasyāvīvaśan matim
atyo na gobhir ajyate
ubhe somāvacākaśan mṛgo na takto arṣasi
sīdann ṛtasya yonim ā
abhi gāvo anūṣata yoṣā jāram iva priyam
agann ājiṃ yathā hitam
asme dhehi dyumad yaśo maghavadbhyaś ca mahyaṃ ca
sanim medhām uta śravaḥ
pra somāso vipaścito 'pāṃ na yanty ūrmayaḥ
vanāni mahiṣā iva
abhi droṇāni babhravaḥ śukrā ṛtasya dhārayā
vājaṃ gomantam akṣaran
sutā indrāya vāyave varuṇāya marudbhyaḥ
somā arṣanti viṣṇave
tisro vāca ud īrate gāvo mimanti dhenavaḥ
harir eti kanikradat
abhi brahmīr anūṣata yahvīr ṛtasya mātaraḥ
marmṛjyante divaḥ śiśum
rāyaḥ samudrāṃś caturo 'smabhyaṃ soma viśvataḥ
ā pavasva sahasriṇaḥ
pra suvāno dhārayā tanendur hinvāno arṣati
rujad dṛḷhā vy ojasā
suta indrāya vāyave varuṇāya marudbhyaḥ
somo arṣati viṣṇave
vṛṣāṇaṃ vṛṣabhir yataṃ sunvanti somam adribhiḥ
duhanti śakmanā payaḥ
bhuvat tritasya marjyo bhuvad indrāya matsaraḥ
saṃ rūpair ajyate hariḥ
abhīm ṛtasya viṣṭapaṃ duhate pṛśnimātaraḥ
cāru priyatamaṃ haviḥ
sam enam ahrutā imā giro arṣanti sasrutaḥ
dhenūr vāśro avīvaśat
ā naḥ pavasva dhārayā pavamāna rayim pṛthum
yayā jyotir vidāsi naḥ
indo samudramīṅkhaya pavasva viśvamejaya
rāyo dhartā na ojasā
tvayā vīreṇa vīravo 'bhi ṣyāma pṛtanyataḥ
kṣarā ṇo abhi vāryam
pra vājam indur iṣyati siṣāsan vājasā ṛṣiḥ
vratā vidāna āyudhā
taṃ gīrbhir vācamīṅkhayam punānaṃ vāsayāmasi
somaṃ janasya gopatim
viśvo yasya vrate jano dādhāra dharmaṇas pateḥ
punānasya prabhūvasoḥ
asarji rathyo yathā pavitre camvoḥ sutaḥ
kārṣman vājī ny akramīt
sa vahniḥ soma jāgṛviḥ pavasva devavīr ati
abhi kośam madhuścutam
sa no jyotīṃṣi pūrvya pavamāna vi rocaya
kratve dakṣāya no hinu
śumbhamāna ṛtāyubhir mṛjyamāno gabhastyoḥ
pavate vāre avyaye
sa viśvā dāśuṣe vasu somo divyāni pārthivā
pavatām āntarikṣyā
ā divas pṛṣṭham aśvayur gavyayuḥ soma rohasi
vīrayuḥ śavasas pate
sa sutaḥ pītaye vṛṣā somaḥ pavitre arṣati
vighnan rakṣāṃsi devayuḥ
sa pavitre vicakṣaṇo harir arṣati dharṇasiḥ
abhi yoniṃ kanikradat
sa vājī rocanā divaḥ pavamāno vi dhāvati
rakṣohā vāram avyayam
sa tritasyādhi sānavi pavamāno arocayat
jāmibhiḥ sūryaṃ saha
sa vṛtrahā vṛṣā suto varivovid adābhyaḥ
somo vājam ivāsarat
sa devaḥ kavineṣito 'bhi droṇāni dhāvati
indur indrāya maṃhanā
eṣa u sya vṛṣā ratho 'vyo vārebhir arṣati
gacchan vājaṃ sahasriṇam
etaṃ tritasya yoṣaṇo hariṃ hinvanty adribhiḥ
indum indrāya pītaye
etaṃ tyaṃ harito daśa marmṛjyante apasyuvaḥ
yābhir madāya śumbhate
eṣa sya mānuṣīṣv ā śyeno na vikṣu sīdati
gacchañ jāro na yoṣitam
eṣa sya madyo raso 'va caṣṭe divaḥ śiśuḥ
ya indur vāram āviśat
eṣa sya pītaye suto harir arṣati dharṇasiḥ
krandan yonim abhi priyam
āśur arṣa bṛhanmate pari priyeṇa dhāmnā
yatra devā iti bravan
pariṣkṛṇvann aniṣkṛtaṃ janāya yātayann iṣaḥ
vṛṣṭiṃ divaḥ pari srava
suta eti pavitra ā tviṣiṃ dadhāna ojasā
vicakṣāṇo virocayan
ayaṃ sa yo divas pari raghuyāmā pavitra ā
sindhor ūrmā vy akṣarat
āvivāsan parāvato atho arvāvataḥ sutaḥ
indrāya sicyate madhu
samīcīnā anūṣata hariṃ hinvanty adribhiḥ
yonāv ṛtasya sīdata
punāno akramīd abhi viśvā mṛdho vicarṣaṇiḥ
śumbhanti vipraṃ dhītibhiḥ
ā yonim aruṇo ruhad gamad indraṃ vṛṣā sutaḥ
dhruve sadasi sīdati
nū no rayim mahām indo 'smabhyaṃ soma viśvataḥ
ā pavasva sahasriṇam
viśvā soma pavamāna dyumnānīndav ā bhara
vidāḥ sahasriṇīr iṣaḥ
sa naḥ punāna ā bhara rayiṃ stotre suvīryam
jaritur vardhayā giraḥ
punāna indav ā bhara soma dvibarhasaṃ rayim
vṛṣann indo na ukthyam
pra ye gāvo na bhūrṇayas tveṣā ayāso akramuḥ
ghnantaḥ kṛṣṇām apa tvacam
suvitasya manāmahe 'ti setuṃ durāvyam
sāhvāṃso dasyum avratam
śṛṇve vṛṣṭer iva svanaḥ pavamānasya śuṣmiṇaḥ
caranti vidyuto divi
ā pavasva mahīm iṣaṃ gomad indo hiraṇyavat
aśvāvad vājavat sutaḥ
sa pavasva vicarṣaṇa ā mahī rodasī pṛṇa
uṣāḥ sūryo na raśmibhiḥ
pari ṇaḥ śarmayantyā dhārayā soma viśvataḥ
sarā raseva viṣṭapam
janayan rocanā divo janayann apsu sūryam
vasāno gā apo hariḥ
eṣa pratnena manmanā devo devebhyas pari
dhārayā pavate sutaḥ
vāvṛdhānāya tūrvaye pavante vājasātaye
somāḥ sahasrapājasaḥ
duhānaḥ pratnam it payaḥ pavitre pari ṣicyate
krandan devāṃ ajījanat
abhi viśvāni vāryābhi devāṃ ṛtāvṛdhaḥ
somaḥ punāno arṣati
goman naḥ soma vīravad aśvāvad vājavat sutaḥ
pavasva bṛhatīr iṣaḥ
yo atya iva mṛjyate gobhir madāya haryataḥ
taṃ gīrbhir vāsayāmasi
taṃ no viśvā avasyuvo giraḥ śumbhanti pūrvathā
indum indrāya pītaye
punāno yāti haryataḥ somo gīrbhiḥ pariṣkṛtaḥ
viprasya medhyātitheḥ
pavamāna vidā rayim asmabhyaṃ soma suśriyam
indo sahasravarcasam
indur atyo na vājasṛt kanikranti pavitra ā
yad akṣār ati devayuḥ
pavasva vājasātaye viprasya gṛṇato vṛdhe
soma rāsva suvīryam
pra ṇa indo mahe tana ūrmiṃ na bibhrad arṣasi
abhi devāṃ ayāsyaḥ
matī juṣṭo dhiyā hitaḥ somo hinve parāvati
viprasya dhārayā kaviḥ
ayaṃ deveṣu jāgṛviḥ suta eti pavitra ā
somo yāti vicarṣaṇiḥ
sa naḥ pavasva vājayuś cakrāṇaś cārum adhvaram
barhiṣmāṃ ā vivāsati
sa no bhagāya vāyave vipravīraḥ sadāvṛdhaḥ
somo deveṣv ā yamat
sa no adya vasuttaye kratuvid gātuvittamaḥ
vājaṃ jeṣi śravo bṛhat
sa pavasva madāya kaṃ nṛcakṣā devavītaye
indav indrāya pītaye
sa no arṣābhi dūtyaṃ tvam indrāya tośase
devān sakhibhya ā varam
uta tvām aruṇaṃ vayaṃ gobhir añjmo madāya kam
vi no rāye duro vṛdhi
aty ū pavitram akramīd vājī dhuraṃ na yāmani
indur deveṣu patyate
sam ī sakhāyo asvaran vane krīḷantam atyavim
induṃ nāvā anūṣata
tayā pavasva dhārayā yayā pīto vicakṣase
indo stotre suvīryam
asṛgran devavītaye 'tyāsaḥ kṛtvyā iva
kṣarantaḥ parvatāvṛdhaḥ
pariṣkṛtāsa indavo yoṣeva pitryāvatī
vāyuṃ somā asṛkṣata
ete somāsa indavaḥ prayasvantaś camū sutāḥ
indraṃ vardhanti karmabhiḥ
ā dhāvatā suhastyaḥ śukrā gṛbhṇīta manthinā
gobhiḥ śrīṇīta matsaram
sa pavasva dhanañjaya prayantā rādhaso mahaḥ
asmabhyaṃ soma gātuvit
etam mṛjanti marjyam pavamānaṃ daśa kṣipaḥ
indrāya matsaram madam
ayā somaḥ sukṛtyayā mahaś cid abhy avardhata
mandāna ud vṛṣāyate
kṛtānīd asya kartvā cetante dasyutarhaṇā
ṛṇā ca dhṛṣṇuś cayate
āt soma indriyo raso vajraḥ sahasrasā bhuvat
ukthaṃ yad asya jāyate
svayaṃ kavir vidhartari viprāya ratnam icchati
yadī marmṛjyate dhiyaḥ
siṣāsatū rayīṇāṃ vājeṣv arvatām iva
bhareṣu jigyuṣām asi
taṃ tvā nṛmṇāni bibhrataṃ sadhastheṣu maho divaḥ
cāruṃ sukṛtyayemahe
saṃvṛktadhṛṣṇum ukthyam mahāmahivratam madam
śatam puro rurukṣaṇim
atas tvā rayim abhi rājānaṃ sukrato divaḥ
suparṇo avyathir bharat
viśvasmā it svar dṛśe sādhāraṇaṃ rajasturam
gopām ṛtasya vir bharat
adhā hinvāna indriyaṃ jyāyo mahitvam ānaśe
abhiṣṭikṛd vicarṣaṇiḥ
pavasva vṛṣṭim ā su no 'pām ūrmiṃ divas pari
ayakṣmā bṛhatīr iṣaḥ
tayā pavasva dhārayā yayā gāva ihāgaman
janyāsa upa no gṛham
ghṛtam pavasva dhārayā yajñeṣu devavītamaḥ
asmabhyaṃ vṛṣṭim ā pava
sa na ūrje vy avyayam pavitraṃ dhāva dhārayā
devāsaḥ śṛṇavan hi kam
pavamāno asiṣyadad rakṣāṃsy apajaṅghanat
pratnavad rocayan rucaḥ
ut te śuṣmāsa īrate sindhor ūrmer iva svanaḥ
vāṇasya codayā pavim
prasave ta ud īrate tisro vāco makhasyuvaḥ
yad avya eṣi sānavi
avyo vāre pari priyaṃ hariṃ hinvanty adribhiḥ
pavamānam madhuścutam
ā pavasva madintama pavitraṃ dhārayā kave
arkasya yonim āsadam
sa pavasva madintama gobhir añjāno aktubhiḥ
indav indrāya pītaye
adhvaryo adribhiḥ sutaṃ somam pavitra ā sṛja
punīhīndrāya pātave
divaḥ pīyūṣam uttamaṃ somam indrāya vajriṇe
sunotā madhumattamam
tava tya indo andhaso devā madhor vy aśnate
pavamānasya marutaḥ
tvaṃ hi soma vardhayan suto madāya bhūrṇaye
vṛṣan stotāram ūtaye
abhy arṣa vicakṣaṇa pavitraṃ dhārayā sutaḥ
abhi vājam uta śravaḥ
pari dyukṣaḥ sanadrayir bharad vājaṃ no andhasā
suvāno arṣa pavitra ā
tava pratnebhir adhvabhir avyo vāre pari priyaḥ
sahasradhāro yāt tanā
carur na yas tam īṅkhayendo na dānam īṅkhaya
vadhair vadhasnav īṅkhaya
ni śuṣmam indav eṣām puruhūta janānām
yo asmāṃ ādideśati
śataṃ na inda ūtibhiḥ sahasraṃ vā śucīnām
pavasva maṃhayadrayiḥ
ut te śuṣmāso asthū rakṣo bhindanto adrivaḥ
nudasva yāḥ parispṛdhaḥ
ayā nijaghnir ojasā rathasaṃge dhane hite
stavā abibhyuṣā hṛdā
asya vratāni nādhṛṣe pavamānasya dūḍhyā
ruja yas tvā pṛtanyati
taṃ hinvanti madacyutaṃ hariṃ nadīṣu vājinam
indum indrāya matsaram
asya pratnām anu dyutaṃ śukraṃ duduhre ahrayaḥ
payaḥ sahasrasām ṛṣim
ayaṃ sūrya ivopadṛg ayaṃ sarāṃsi dhāvati
sapta pravata ā divam
ayaṃ viśvāni tiṣṭhati punāno bhuvanopari
somo devo na sūryaḥ
pari ṇo devavītaye vājāṃ arṣasi gomataḥ
punāna indav indrayuḥ
yavaṃ-yavaṃ no andhasā puṣṭam-puṣṭam pari srava
soma viśvā ca saubhagā
indo yathā tava stavo yathā te jātam andhasaḥ
ni barhiṣi priye sadaḥ
uta no govid aśvavit pavasva somāndhasā
makṣūtamebhir ahabhiḥ
yo jināti na jīyate hanti śatrum abhītya
sa pavasva sahasrajit
pari soma ṛtam bṛhad āśuḥ pavitre arṣati
vighnan rakṣāṃsi devayuḥ
yat somo vājam arṣati śataṃ dhārā apasyuvaḥ
indrasya sakhyam āviśan
abhi tvā yoṣaṇo daśa jāraṃ na kanyānūṣata
mṛjyase soma sātaye
tvam indrāya viṣṇave svādur indo pari srava
nṝn stotṝn pāhy aṃhasaḥ
pra te dhārā asaścato divo na yanti vṛṣṭayaḥ
acchā vājaṃ sahasriṇam
abhi priyāṇi kāvyā viśvā cakṣāṇo arṣati
haris tuñjāna āyudhā
sa marmṛjāna āyubhir ibho rājeva suvrataḥ
śyeno na vaṃsu ṣīdati
sa no viśvā divo vasūto pṛthivyā adhi
punāna indav ā bhara
tarat sa mandī dhāvati dhārā sutasyāndhasaḥ
tarat sa mandī dhāvati
usrā veda vasūnām martasya devy avasaḥ
tarat sa mandī dhāvati
dhvasrayoḥ puruṣantyor ā sahasrāṇi dadmahe
tarat sa mandī dhāvati
ā yayos triṃśataṃ tanā sahasrāṇi ca dadmahe
tarat sa mandī dhāvati
pavasva gojid aśvajid viśvajit soma raṇyajit
prajāvad ratnam ā bhara
pavasvādbhyo adābhyaḥ pavasvauṣadhībhyaḥ
pavasva dhiṣaṇābhyaḥ
tvaṃ soma pavamāno viśvāni duritā tara
kaviḥ sīda ni barhiṣi
pavamāna svar vido jāyamāno 'bhavo mahān
indo viśvāṃ abhīd asi
pra gāyatreṇa gāyata pavamānaṃ vicarṣaṇim
induṃ sahasracakṣasam
taṃ tvā sahasracakṣasam atho sahasrabharṇasam
ati vāram apāviṣuḥ
ati vārān pavamāno asiṣyadat kalaśāṃ abhi dhāvati
indrasya hārdy āviśan
indrasya soma rādhase śam pavasva vicarṣaṇe
prajāvad reta ā bhara
ayā vītī pari srava yas ta indo madeṣv ā
avāhan navatīr nava
puraḥ sadya itthādhiye divodāsāya śambaram
adha tyaṃ turvaśaṃ yadum
pari ṇo aśvam aśvavid gomad indo hiraṇyavat
kṣarā sahasriṇīr iṣaḥ
pavamānasya te vayam pavitram abhyundataḥ
sakhitvam ā vṛṇīmahe
ye te pavitram ūrmayo 'bhikṣaranti dhārayā
tebhir naḥ soma mṛḷaya
sa naḥ punāna ā bhara rayiṃ vīravatīm iṣam
īśānaḥ soma viśvataḥ
etam u tyaṃ daśa kṣipo mṛjanti sindhumātaram
sam ādityebhir akhyata
sam indreṇota vāyunā suta eti pavitra ā
saṃ sūryasya raśmibhiḥ
sa no bhagāya vāyave pūṣṇe pavasva madhumān
cārur mitre varuṇe ca
uccā te jātam andhaso divi ṣad bhūmy ā dade
ugraṃ śarma mahi śravaḥ
enā viśvāny arya ā dyumnāni mānuṣāṇām
siṣāsanto vanāmahe
sa na indrāya yajyave varuṇāya marudbhyaḥ
varivovit pari srava
upo ṣu jātam apturaṃ gobhir bhaṅgam pariṣkṛtam
induṃ devā ayāsiṣuḥ
tam id vardhantu no giro vatsaṃ saṃśiśvarīr iva
ya indrasya hṛdaṃsaniḥ
arṣā ṇaḥ soma śaṃ gave dhukṣasva pipyuṣīm iṣam
vardhā samudram ukthyam
pavamāno ajījanad divaś citraṃ na tanyatum
jyotir vaiśvānaram bṛhat
pavamānasya te raso mado rājann aducchunaḥ
vi vāram avyam arṣati
pavamāna rasas tava dakṣo vi rājati dyumān
jyotir viśvaṃ svar dṛśe
yas te mado vareṇyas tenā pavasvāndhasā
devāvīr aghaśaṃsahā
jaghnir vṛtram amitriyaṃ sasnir vājaṃ dive-dive
goṣā u aśvasā asi
sammiślo aruṣo bhava sūpasthābhir na dhenubhiḥ
sīdañ chyeno na yonim ā
sa pavasva ya āvithendraṃ vṛtrāya hantave
vavrivāṃsam mahīr apaḥ
suvīrāso vayaṃ dhanā jayema soma mīḍhvaḥ
punāno vardha no giraḥ
tvotāsas tavāvasā syāma vanvanta āmuraḥ
soma vrateṣu jāgṛhi
apaghnan pavate mṛdho 'pa somo arāvṇaḥ
gacchann indrasya niṣkṛtam
maho no rāya ā bhara pavamāna jahī mṛdhaḥ
rāsvendo vīravad yaśaḥ
na tvā śataṃ cana hruto rādho ditsantam ā minan
yat punāno makhasyase
pavasvendo vṛṣā sutaḥ kṛdhī no yaśaso jane
viśvā apa dviṣo jahi
asya te sakhye vayaṃ tavendo dyumna uttame
sāsahyāma pṛtanyataḥ
yā te bhīmāny āyudhā tigmāni santi dhūrvaṇe
rakṣā samasya no nidaḥ
ete asṛgram indavas tiraḥ pavitram āśavaḥ
viśvāny abhi saubhagā
vighnanto duritā puru sugā tokāya vājinaḥ
tanā kṛṇvanto arvate
kṛṇvanto varivo gave 'bhy arṣanti suṣṭutim
iḷām asmabhyaṃ saṃyatam
asāvy aṃśur madāyāpsu dakṣo giriṣṭhāḥ
śyeno na yonim āsadat
śubhram andho devavātam apsu dhūto nṛbhiḥ sutaḥ
svadanti gāvaḥ payobhiḥ
ād īm aśvaṃ na hetāro 'śūśubhann amṛtāya
madhvo rasaṃ sadhamāde
yās te dhārā madhuścuto 'sṛgram inda ūtaye
tābhiḥ pavitram āsadaḥ
so arṣendrāya pītaye tiro romāṇy avyayā
sīdan yonā vaneṣv ā
tvam indo pari srava svādiṣṭho aṅgirobhyaḥ
varivovid ghṛtam payaḥ
ayaṃ vicarṣaṇir hitaḥ pavamānaḥ sa cetati
hinvāna āpyam bṛhat
eṣa vṛṣā vṛṣavrataḥ pavamāno aśastihā
karad vasūni dāśuṣe
ā pavasva sahasriṇaṃ rayiṃ gomantam aśvinam
puruścandram puruspṛham
eṣa sya pari ṣicyate marmṛjyamāna āyubhiḥ
urugāyaḥ kavikratuḥ
sahasrotiḥ śatāmagho vimāno rajasaḥ kaviḥ
indrāya pavate madaḥ
girā jāta iha stuta indur indrāya dhīyate
vir yonā vasatāv iva
pavamānaḥ suto nṛbhiḥ somo vājam ivāsarat
camūṣu śakmanāsadam
taṃ tripṛṣṭhe trivandhure rathe yuñjanti yātave
ṛṣīṇāṃ sapta dhītibhiḥ
taṃ sotāro dhanaspṛtam āśuṃ vājāya yātave
hariṃ hinota vājinam
āviśan kalaśaṃ suto viśvā arṣann abhi śriyaḥ
śūro na goṣu tiṣṭhati
ā ta indo madāya kam payo duhanty āyavaḥ
devā devebhyo madhu
ā naḥ somam pavitra ā sṛjatā madhumattamam
devebhyo devaśruttamam
ete somā asṛkṣata gṛṇānāḥ śravase mahe
madintamasya dhārayā
abhi gavyāni vītaye nṛmṇā punāno arṣasi
sanadvājaḥ pari srava
uta no gomatīr iṣo viśvā arṣa pariṣṭubhaḥ
gṛṇāno jamadagninā
pavasva vāco agriyaḥ soma citrābhir ūtibhiḥ
abhi viśvāni kāvyā
tvaṃ samudriyā apo 'griyo vāca īrayan
pavasva viśvamejaya
tubhyemā bhuvanā kave mahimne soma tasthire
tubhyam arṣanti sindhavaḥ
pra te divo na vṛṣṭayo dhārā yanty asaścataḥ
abhi śukrām upastiram
indrāyendum punītanograṃ dakṣāya sādhanam
īśānaṃ vītirādhasam
pavamāna ṛtaḥ kaviḥ somaḥ pavitram āsadat
dadhat stotre suvīryam
ā pavasva sahasriṇaṃ rayiṃ soma suvīryam
asme śravāṃsi dhāraya
iṣam ūrjaṃ ca pinvasa indrāya matsarintamaḥ
camūṣv ā ni ṣīdasi
suta indrāya viṣṇave somaḥ kalaśe akṣarat
madhumāṃ astu vāyave
ete asṛgram āśavo 'ti hvarāṃsi babhravaḥ
somā ṛtasya dhārayā
indraṃ vardhanto apturaḥ kṛṇvanto viśvam āryam
apaghnanto arāvṇaḥ
sutā anu svam ā rajo 'bhy arṣanti babhravaḥ
indraṃ gacchanta indavaḥ
ayā pavasva dhārayā yayā sūryam arocayaḥ
hinvāno mānuṣīr apaḥ
ayukta sūra etaśam pavamāno manāv adhi
antarikṣeṇa yātave
uta tyā harito daśa sūro ayukta yātave
indur indra iti bruvan
parīto vāyave sutaṃ gira indrāya matsaram
avyo vāreṣu siñcata
pavamāna vidā rayim asmabhyaṃ soma duṣṭaram
yo dūṇāśo vanuṣyatā
abhy arṣa sahasriṇaṃ rayiṃ gomantam aśvinam
abhi vājam uta śravaḥ
somo devo na sūryo 'dribhiḥ pavate sutaḥ
dadhānaḥ kalaśe rasam
ete dhāmāny āryā śukrā ṛtasya dhārayā
vājaṃ gomantam akṣaran
sutā indrāya vajriṇe somāso dadhyāśiraḥ
pavitram aty akṣaran
pra soma madhumattamo rāye arṣa pavitra ā
mado yo devavītamaḥ
tam ī mṛjanty āyavo hariṃ nadīṣu vājinam
indum indrāya matsaram
ā pavasva hiraṇyavad aśvāvat soma vīravat
vājaṃ gomantam ā bhara
pari vāje na vājayum avyo vāreṣu siñcata
indrāya madhumattamam
kavim mṛjanti marjyaṃ dhībhir viprā avasyavaḥ
vṛṣā kanikrad arṣati
vṛṣaṇaṃ dhībhir apturaṃ somam ṛtasya dhārayā
matī viprāḥ sam asvaran
pavasva devāyuṣag indraṃ gacchatu te madaḥ
vāyum ā roha dharmaṇā
pavamāna ni tośase rayiṃ soma śravāyyam
priyaḥ samudram ā viśa
apaghnan pavase mṛdhaḥ kratuvit soma matsaraḥ
nudasvādevayuṃ janam
pavamānā asṛkṣata somāḥ śukrāsa indavaḥ
abhi viśvāni kāvyā
pavamānāsa āśavaḥ śubhrā asṛgram indavaḥ
ghnanto viśvā apa dviṣaḥ
pavamānā divas pary antarikṣād asṛkṣata
pṛthivyā adhi sānavi
punānaḥ soma dhārayendo viśvā apa sridhaḥ
jahi rakṣāṃsi sukrato
apaghnan soma rakṣaso 'bhy arṣa kanikradat
dyumantaṃ śuṣmam uttamam
asme vasūni dhāraya soma divyāni pārthivā
indo viśvāni vāryā
vṛṣā soma dyumāṃ asi vṛṣā deva vṛṣavrataḥ
vṛṣā dharmāṇi dadhiṣe
vṛṣṇas te vṛṣṇyaṃ śavo vṛṣā vanaṃ vṛṣā madaḥ
satyaṃ vṛṣan vṛṣed asi
aśvo na cakrado vṛṣā saṃ gā indo sam arvataḥ
vi no rāye duro vṛdhi
asṛkṣata pra vājino gavyā somāso aśvayā
śukrāso vīrayāśavaḥ
śumbhamānā ṛtāyubhir mṛjyamānā gabhastyoḥ
pavante vāre avyaye
te viśvā dāśuṣe vasu somā divyāni pārthivā
pavantām āntarikṣyā
pavamānasya viśvavit pra te sargā asṛkṣata
sūryasyeva na raśmayaḥ
ketuṃ kṛṇvan divas pari viśvā rūpābhy arṣasi
samudraḥ soma pinvase
hinvāno vācam iṣyasi pavamāna vidharmaṇi
akrān devo na sūryaḥ
induḥ paviṣṭa cetanaḥ priyaḥ kavīnām matī
sṛjad aśvaṃ rathīr iva
ūrmir yas te pavitra ā devāvīḥ paryakṣarat
sīdann ṛtasya yonim ā
sa no arṣa pavitra ā mado yo devavītamaḥ
indav indrāya pītaye
iṣe pavasva dhārayā mṛjyamāno manīṣibhiḥ
indo rucābhi gā ihi
punāno varivas kṛdhy ūrjaṃ janāya girvaṇaḥ
hare sṛjāna āśiram
punāno devavītaya indrasya yāhi niṣkṛtam
dyutāno vājibhir yataḥ
pra hinvānāsa indavo 'cchā samudram āśavaḥ
dhiyā jūtā asṛkṣata
marmṛjānāsa āyavo vṛthā samudram indavaḥ
agmann ṛtasya yonim ā
pari ṇo yāhy asmayur viśvā vasūny ojasā
pāhi naḥ śarma vīravat
mimāti vahnir etaśaḥ padaṃ yujāna ṛkvabhiḥ
pra yat samudra āhitaḥ
ā yad yoniṃ hiraṇyayam āśur ṛtasya sīdati
jahāty apracetasaḥ
abhi venā anūṣateyakṣanti pracetasaḥ
majjanty avicetasaḥ
indrāyendo marutvate pavasva madhumattamaḥ
ṛtasya yonim āsadam
taṃ tvā viprā vacovidaḥ pari ṣkṛṇvanti vedhasaḥ
saṃ tvā mṛjanty āyavaḥ
rasaṃ te mitro aryamā pibanti varuṇaḥ kave
pavamānasya marutaḥ
tvaṃ soma vipaścitam punāno vācam iṣyasi
indo sahasrabharṇasam
uto sahasrabharṇasaṃ vācaṃ soma makhasyuvam
punāna indav ā bhara
punāna indav eṣām puruhūta janānām
priyaḥ samudram ā viśa
davidyutatyā rucā pariṣṭobhantyā kṛpā
somāḥ śukrā gavāśiraḥ
hinvāno hetṛbhir yata ā vājaṃ vājy akramīt
sīdanto vanuṣo yathā
ṛdhak soma svastaye saṃjagmāno divaḥ kaviḥ
pavasva sūryo dṛśe
hinvanti sūram usrayaḥ svasāro jāmayas patim
mahām indum mahīyuvaḥ
pavamāna rucā-rucā devo devebhyas pari
viśvā vasūny ā viśa
ā pavamāna suṣṭutiṃ vṛṣṭiṃ devebhyo duvaḥ
iṣe pavasva saṃyatam
vṛṣā hy asi bhānunā dyumantaṃ tvā havāmahe
pavamāna svādhyaḥ
ā pavasva suvīryam mandamānaḥ svāyudha
iho ṣv indav ā gahi
yad adbhiḥ pariṣicyase mṛjyamāno gabhastyoḥ
druṇā sadhastham aśnuṣe
pra somāya vyaśvavat pavamānāya gāyata
mahe sahasracakṣase
yasya varṇam madhuścutaṃ hariṃ hinvanty adribhiḥ
indum indrāya pītaye
tasya te vājino vayaṃ viśvā dhanāni jigyuṣaḥ
sakhitvam ā vṛṇīmahe
vṛṣā pavasva dhārayā marutvate ca matsaraḥ
viśvā dadhāna ojasā
taṃ tvā dhartāram oṇyoḥ pavamāna svardṛśam
hinve vājeṣu vājinam
ayā citto vipānayā hariḥ pavasva dhārayā
yujaṃ vājeṣu codaya
ā na indo mahīm iṣam pavasva viśvadarśataḥ
asmabhyaṃ soma gātuvit
ā kalaśā anūṣatendo dhārābhir ojasā
endrasya pītaye viśa
yasya te madyaṃ rasaṃ tīvraṃ duhanty adribhiḥ
sa pavasvābhimātihā
rājā medhābhir īyate pavamāno manāv adhi
antarikṣeṇa yātave
ā na indo śatagvinaṃ gavām poṣaṃ svaśvyam
vahā bhagattim ūtaye
ā naḥ soma saho juvo rūpaṃ na varcase bhara
suṣvāṇo devavītaye
arṣā soma dyumattamo 'bhi droṇāni roruvat
sīdañ chyeno na yonim ā
apsā indrāya vāyave varuṇāya marudbhyaḥ
somo arṣati viṣṇave
iṣaṃ tokāya no dadhad asmabhyaṃ soma viśvataḥ
ā pavasva sahasriṇam
ye somāsaḥ parāvati ye arvāvati sunvire
ye vādaḥ śaryaṇāvati
ya ārjīkeṣu kṛtvasu ye madhye pastyānām
ye vā janeṣu pañcasu
te no vṛṣṭiṃ divas pari pavantām ā suvīryam
suvānā devāsa indavaḥ
pavate haryato harir gṛṇāno jamadagninā
hinvāno gor adhi tvaci
pra śukrāso vayojuvo hinvānāso na saptayaḥ
śrīṇānā apsu mṛñjata
taṃ tvā suteṣv ābhuvo hinvire devatātaye
sa pavasvānayā rucā
ā te dakṣam mayobhuvaṃ vahnim adyā vṛṇīmahe
pāntam ā puruspṛham
ā mandram ā vareṇyam ā vipram ā manīṣiṇam
pāntam ā puruspṛham
ā rayim ā sucetunam ā sukrato tanūṣv ā
pāntam ā puruspṛham
pavasva viśvacarṣaṇe 'bhi viśvāni kāvyā
sakhā sakhibhya īḍyaḥ
tābhyāṃ viśvasya rājasi ye pavamāna dhāmanī
pratīcī soma tasthatuḥ
pari dhāmāni yāni te tvaṃ somāsi viśvataḥ
pavamāna ṛtubhiḥ kave
pavasva janayann iṣo 'bhi viśvāni vāryā
sakhā sakhibhya ūtaye
tava śukrāso arcayo divas pṛṣṭhe vi tanvate
pavitraṃ soma dhāmabhiḥ
taveme sapta sindhavaḥ praśiṣaṃ soma sisrate
tubhyaṃ dhāvanti dhenavaḥ
pra soma yāhi dhārayā suta indrāya matsaraḥ
dadhāno akṣiti śravaḥ
sam u tvā dhībhir asvaran hinvatīḥ sapta jāmayaḥ
vipram ājā vivasvataḥ
mṛjanti tvā sam agruvo 'vye jīrāv adhi ṣvaṇi
rebho yad ajyase vane
pavamānasya te kave vājin sargā asṛkṣata
arvanto na śravasyavaḥ
acchā kośam madhuścutam asṛgraṃ vāre avyaye
avāvaśanta dhītayaḥ
acchā samudram indavo 'staṃ gāvo na dhenavaḥ
agmann ṛtasya yonim ā
pra ṇa indo mahe raṇa āpo arṣanti sindhavaḥ
yad gobhir vāsayiṣyase
asya te sakhye vayam iyakṣantas tvotayaḥ
indo sakhitvam uśmasi
ā pavasva gaviṣṭaye mahe soma nṛcakṣase
endrasya jaṭhare viśa
mahāṃ asi soma jyeṣṭha ugrāṇām inda ojiṣṭhaḥ
yudhvā sañ chaśvaj jigetha
ya ugrebhyaś cid ojīyāñ chūrebhyaś cic chūrataraḥ
bhūridābhyaś cin maṃhīyān
tvaṃ soma sūra eṣas tokasya sātā tanūnām
vṛṇīmahe sakhyāya vṛṇīmahe yujyāya
agna āyūṃṣi pavasa ā suvorjam iṣaṃ ca naḥ
āre bādhasva ducchunām
agnir ṛṣiḥ pavamānaḥ pāñcajanyaḥ purohitaḥ
tam īmahe mahāgayam
agne pavasva svapā asme varcaḥ suvīryam
dadhad rayim mayi poṣam
pavamāno ati sridho 'bhy arṣati suṣṭutim
sūro na viśvadarśataḥ
sa marmṛjāna āyubhiḥ prayasvān prayase hitaḥ
indur atyo vicakṣaṇaḥ
pavamāna ṛtam bṛhac chukraṃ jyotir ajījanat
kṛṣṇā tamāṃsi jaṅghanat
pavamānasya jaṅghnato hareś candrā asṛkṣata
jīrā ajiraśociṣaḥ
pavamāno rathītamaḥ śubhrebhiḥ śubhraśastamaḥ
hariścandro marudgaṇaḥ
pavamāno vy aśnavad raśmibhir vājasātamaḥ
dadhat stotre suvīryam
pra suvāna indur akṣāḥ pavitram aty avyayam
punāna indur indram ā
eṣa somo adhi tvaci gavāṃ krīḷaty adribhiḥ
indram madāya johuvat
yasya te dyumnavat payaḥ pavamānābhṛtaṃ divaḥ
tena no mṛḷa jīvase
tvaṃ somāsi dhārayur mandra ojiṣṭho adhvare
pavasva maṃhayadrayiḥ
tvaṃ suto nṛmādano dadhanvān matsarintamaḥ
indrāya sūrir andhasā
tvaṃ suṣvāṇo adribhir abhy arṣa kanikradat
dyumantaṃ śuṣmam uttamam
indur hinvāno arṣati tiro vārāṇy avyayā
harir vājam acikradat
indo vy avyam arṣasi vi śravāṃsi vi saubhagā
vi vājān soma gomataḥ
ā na indo śatagvinaṃ rayiṃ gomantam aśvinam
bharā soma sahasriṇam
pavamānāsa indavas tiraḥ pavitram āśavaḥ
indraṃ yāmebhir āśata
kakuhaḥ somyo rasa indur indrāya pūrvyaḥ
āyuḥ pavata āyave
hinvanti sūram usrayaḥ pavamānam madhuścutam
abhi girā sam asvaran
avitā no ajāśvaḥ pūṣā yāmani-yāmani
ā bhakṣat kanyāsu naḥ
ayaṃ somaḥ kapardine ghṛtaṃ na pavate madhu
ā bhakṣat kanyāsu naḥ
ayaṃ ta āghṛṇe suto ghṛtaṃ na pavate śuci
ā bhakṣat kanyāsu naḥ
vāco jantuḥ kavīnām pavasva soma dhārayā
deveṣu ratnadhā asi
ā kalaśeṣu dhāvati śyeno varma vi gāhate
abhi droṇā kanikradat
pari pra soma te raso 'sarji kalaśe sutaḥ
śyeno na takto arṣati
pavasva soma mandayann indrāya madhumattamaḥ
asṛgran devavītaye vājayanto rathā iva
te sutāso madintamāḥ śukrā vāyum asṛkṣata
grāvṇā tunno abhiṣṭutaḥ pavitraṃ soma gacchasi
dadhat stotre suvīryam
eṣa tunno abhiṣṭutaḥ pavitram ati gāhate
rakṣohā vāram avyayam
yad anti yac ca dūrake bhayaṃ vindati mām iha
pavamāna vi taj jahi
pavamānaḥ so adya naḥ pavitreṇa vicarṣaṇiḥ
yaḥ potā sa punātu naḥ
yat te pavitram arciṣy agne vitatam antar ā
brahma tena punīhi naḥ
yat te pavitram arcivad agne tena punīhi naḥ
brahmasavaiḥ punīhi naḥ
ubhābhyāṃ deva savitaḥ pavitreṇa savena ca
mām punīhi viśvataḥ
tribhiṣ ṭvaṃ deva savitar varṣiṣṭhaiḥ soma dhāmabhiḥ
agne dakṣaiḥ punīhi naḥ
punantu māṃ devajanāḥ punantu vasavo dhiyā
viśve devāḥ punīta mā jātavedaḥ punīhi mā
pra pyāyasva pra syandasva soma viśvebhir aṃśubhiḥ
devebhya uttamaṃ haviḥ
upa priyam panipnataṃ yuvānam āhutīvṛdham
aganma bibhrato namaḥ
alāyyasya paraśur nanāśa tam ā pavasva deva soma
ākhuṃ cid eva deva soma
yaḥ pāvamānīr adhyety ṛṣibhiḥ sambhṛtaṃ rasam
sarvaṃ sa pūtam aśnāti svaditam mātariśvanā
pāvamānīr yo adhyety ṛṣibhiḥ sambhṛtaṃ rasam
tasmai sarasvatī duhe kṣīraṃ sarpir madhūdakam
pra devam acchā madhumanta indavo 'siṣyadanta gāva ā na dhenavaḥ
barhiṣado vacanāvanta ūdhabhiḥ parisrutam usriyā nirṇijaṃ dhire
sa roruvad abhi pūrvā acikradad upāruhaḥ śrathayan svādate hariḥ
tiraḥ pavitram pariyann uru jrayo ni śaryāṇi dadhate deva ā varam
vi yo mame yamyā saṃyatī madaḥ sākaṃvṛdhā payasā pinvad akṣitā
mahī apāre rajasī vivevidad abhivrajann akṣitam pāja ā dade
sa mātarā vicaran vājayann apaḥ pra medhiraḥ svadhayā pinvate padam
aṃśur yavena pipiśe yato nṛbhiḥ saṃ jāmibhir nasate rakṣate śiraḥ
saṃ dakṣeṇa manasā jāyate kavir ṛtasya garbho nihito yamā paraḥ
yūnā ha santā prathamaṃ vi jajñatur guhā hitaṃ janima nemam udyatam
mandrasya rūpaṃ vividur manīṣiṇaḥ śyeno yad andho abharat parāvataḥ
tam marjayanta suvṛdhaṃ nadīṣv āṃ uśantam aṃśum pariyantam ṛgmiyam
tvām mṛjanti daśa yoṣaṇaḥ sutaṃ soma ṛṣibhir matibhir dhītibhir hitam
avyo vārebhir uta devahūtibhir nṛbhir yato vājam ā darṣi sātaye
pariprayantaṃ vayyaṃ suṣaṃsadaṃ somam manīṣā abhy anūṣata stubhaḥ
yo dhārayā madhumāṃ ūrmiṇā diva iyarti vācaṃ rayiṣāḷ amartyaḥ
ayaṃ diva iyarti viśvam ā rajaḥ somaḥ punānaḥ kalaśeṣu sīdati
adbhir gobhir mṛjyate adribhiḥ sutaḥ punāna indur varivo vidat priyam
evā naḥ soma pariṣicyamāno vayo dadhac citratamam pavasva
adveṣe dyāvāpṛthivī huvema devā dhatta rayim asme suvīram
iṣur na dhanvan prati dhīyate matir vatso na mātur upa sarjy ūdhani
urudhāreva duhe agra āyaty asya vrateṣv api soma iṣyate
upo matiḥ pṛcyate sicyate madhu mandrājanī codate antar āsani
pavamānaḥ saṃtaniḥ praghnatām iva madhumān drapsaḥ pari vāram arṣati
avye vadhūyuḥ pavate pari tvaci śrathnīte naptīr aditer ṛtaṃ yate
harir akrān yajataḥ saṃyato mado nṛmṇā śiśāno mahiṣo na śobhate
ukṣā mimāti prati yanti dhenavo devasya devīr upa yanti niṣkṛtam
aty akramīd arjunaṃ vāram avyayam atkaṃ na niktam pari somo avyata
amṛktena ruśatā vāsasā harir amartyo nirṇijānaḥ pari vyata
divas pṛṣṭham barhaṇā nirṇije kṛtopastaraṇaṃ camvor nabhasmayam
sūryasyeva raśmayo drāvayitnavo matsarāsaḥ prasupaḥ sākam īrate
tantuṃ tatam pari sargāsa āśavo nendrād ṛte pavate dhāma kiṃ cana
sindhor iva pravaṇe nimna āśavo vṛṣacyutā madāso gātum āśata
śaṃ no niveśe dvipade catuṣpade 'sme vājāḥ soma tiṣṭhantu kṛṣṭayaḥ
ā naḥ pavasva vasumad dhiraṇyavad aśvāvad gomad yavamat suvīryam
yūyaṃ hi soma pitaro mama sthana divo mūrdhānaḥ prasthitā vayaskṛtaḥ
ete somāḥ pavamānāsa indraṃ rathā iva pra yayuḥ sātim accha
sutāḥ pavitram ati yanty avyaṃ hitvī vavriṃ harito vṛṣṭim accha
indav indrāya bṛhate pavasva sumṛḷīko anavadyo riśādāḥ
bharā candrāṇi gṛṇate vasūni devair dyāvāpṛthivī prāvataṃ naḥ
trir asmai sapta dhenavo duduhre satyām āśiram pūrvye vyomani
catvāry anyā bhuvanāni nirṇije cārūṇi cakre yad ṛtair avardhata
sa bhikṣamāṇo amṛtasya cāruṇa ubhe dyāvā kāvyenā vi śaśrathe
tejiṣṭhā apo maṃhanā pari vyata yadī devasya śravasā sado viduḥ
te asya santu ketavo 'mṛtyavo 'dābhyāso januṣī ubhe anu
yebhir nṛmṇā ca devyā ca punata ād id rājānam mananā agṛbhṇata
sa mṛjyamāno daśabhiḥ sukarmabhiḥ pra madhyamāsu mātṛṣu prame sacā
vratāni pāno amṛtasya cāruṇa ubhe nṛcakṣā anu paśyate viśau
sa marmṛjāna indriyāya dhāyasa obhe antā rodasī harṣate hitaḥ
vṛṣā śuṣmeṇa bādhate vi durmatīr ādediśānaḥ śaryaheva śurudhaḥ
sa mātarā na dadṛśāna usriyo nānadad eti marutām iva svanaḥ
jānann ṛtam prathamaṃ yat svarṇaram praśastaye kam avṛṇīta sukratuḥ
ruvati bhīmo vṛṣabhas taviṣyayā śṛṅge śiśāno hariṇī vicakṣaṇaḥ
ā yoniṃ somaḥ sukṛtaṃ ni ṣīdati gavyayī tvag bhavati nirṇig avyayī
śuciḥ punānas tanvam arepasam avye harir ny adhāviṣṭa sānavi
juṣṭo mitrāya varuṇāya vāyave tridhātu madhu kriyate sukarmabhiḥ
pavasva soma devavītaye vṛṣendrasya hārdi somadhānam ā viśa
purā no bādhād duritāti pāraya kṣetravid dhi diśa āhā vipṛcchate
hito na saptir abhi vājam arṣendrasyendo jaṭharam ā pavasva
nāvā na sindhum ati parṣi vidvāñ chūro na yudhyann ava no nida spaḥ
ā dakṣiṇā sṛjyate śuṣmy āsadaṃ veti druho rakṣasaḥ pāti jāgṛviḥ
harir opaśaṃ kṛṇute nabhas paya upastire camvor brahma nirṇije
pra kṛṣṭiheva śūṣa eti roruvad asuryaṃ varṇaṃ ni riṇīte asya tam
jahāti vavrim pitur eti niṣkṛtam upaprutaṃ kṛṇute nirṇijaṃ tanā
adribhiḥ sutaḥ pavate gabhastyor vṛṣāyate nabhasā vepate matī
sa modate nasate sādhate girā nenikte apsu yajate parīmaṇi
pari dyukṣaṃ sahasaḥ parvatāvṛdham madhvaḥ siñcanti harmyasya sakṣaṇim
ā yasmin gāvaḥ suhutāda ūdhani mūrdhañ chrīṇanty agriyaṃ varīmabhiḥ
sam ī rathaṃ na bhurijor aheṣata daśa svasāro aditer upastha ā
jigād upa jrayati gor apīcyam padaṃ yad asya matuthā ajījanan
śyeno na yoniṃ sadanaṃ dhiyā kṛtaṃ hiraṇyayam āsadaṃ deva eṣati
e riṇanti barhiṣi priyaṃ girāśvo na devāṃ apy eti yajñiyaḥ
parā vyakto aruṣo divaḥ kavir vṛṣā tripṛṣṭho anaviṣṭa gā abhi
sahasraṇītir yatiḥ parāyatī rebho na pūrvīr uṣaso vi rājati
tveṣaṃ rūpaṃ kṛṇute varṇo asya sa yatrāśayat samṛtā sedhati sridhaḥ
apsā yāti svadhayā daivyaṃ janaṃ saṃ suṣṭutī nasate saṃ goagrayā
ukṣeva yūthā pariyann arāvīd adhi tviṣīr adhita sūryasya
divyaḥ suparṇo 'va cakṣata kṣāṃ somaḥ pari kratunā paśyate jāḥ
harim mṛjanty aruṣo na yujyate saṃ dhenubhiḥ kalaśe somo ajyate
ud vācam īrayati hinvate matī puruṣṭutasya kati cit paripriyaḥ
sākaṃ vadanti bahavo manīṣiṇa indrasya somaṃ jaṭhare yad āduhuḥ
yadī mṛjanti sugabhastayo naraḥ sanīḷābhir daśabhiḥ kāmyam madhu
aramamāṇo aty eti gā abhi sūryasya priyaṃ duhitus tiro ravam
anv asmai joṣam abharad vinaṅgṛsaḥ saṃ dvayībhiḥ svasṛbhiḥ kṣeti jāmibhiḥ
nṛdhūto adriṣuto barhiṣi priyaḥ patir gavām pradiva indur ṛtviyaḥ
purandhivān manuṣo yajñasādhanaḥ śucir dhiyā pavate soma indra te
nṛbāhubhyāṃ codito dhārayā suto 'nuṣvadham pavate soma indra te
āprāḥ kratūn sam ajair adhvare matīr ver na druṣac camvor āsadad dhariḥ
aṃśuṃ duhanti stanayantam akṣitaṃ kaviṃ kavayo 'paso manīṣiṇaḥ
sam ī gāvo matayo yanti saṃyata ṛtasya yonā sadane punarbhuvaḥ
nābhā pṛthivyā dharuṇo maho divo 'pām ūrmau sindhuṣv antar ukṣitaḥ
indrasya vajro vṛṣabho vibhūvasuḥ somo hṛde pavate cāru matsaraḥ
sa tū pavasva pari pārthivaṃ raja stotre śikṣann ādhūnvate ca sukrato
mā no nir bhāg vasunaḥ sādanaspṛśo rayim piśaṅgam bahulaṃ vasīmahi
ā tū na indo śatadātv aśvyaṃ sahasradātu paśumad dhiraṇyavat
upa māsva bṛhatī revatīr iṣo 'dhi stotrasya pavamāna no gahi
srakve drapsasya dhamataḥ sam asvarann ṛtasya yonā sam aranta nābhayaḥ
trīn sa mūrdhno asuraś cakra ārabhe satyasya nāvaḥ sukṛtam apīparan
samyak samyañco mahiṣā aheṣata sindhor ūrmāv adhi venā avīvipan
madhor dhārābhir janayanto arkam it priyām indrasya tanvam avīvṛdhan
pavitravantaḥ pari vācam āsate pitaiṣām pratno abhi rakṣati vratam
mahaḥ samudraṃ varuṇas tiro dadhe dhīrā ic chekur dharuṇeṣv ārabham
sahasradhāre 'va te sam asvaran divo nāke madhujihvā asaścataḥ
asya spaśo na ni miṣanti bhūrṇayaḥ pade-pade pāśinaḥ santi setavaḥ
pitur mātur adhy ā ye samasvarann ṛcā śocantaḥ saṃdahanto avratān
indradviṣṭām apa dhamanti māyayā tvacam asiknīm bhūmano divas pari
pratnān mānād adhy ā ye samasvarañ chlokayantrāso rabhasasya mantavaḥ
apānakṣāso badhirā ahāsata ṛtasya panthāṃ na taranti duṣkṛtaḥ
sahasradhāre vitate pavitra ā vācam punanti kavayo manīṣiṇaḥ
rudrāsa eṣām iṣirāso adruha spaśaḥ svañcaḥ sudṛśo nṛcakṣasaḥ
ṛtasya gopā na dabhāya sukratus trī ṣa pavitrā hṛdy antar ā dadhe
vidvān sa viśvā bhuvanābhi paśyaty avājuṣṭān vidhyati karte avratān
ṛtasya tantur vitataḥ pavitra ā jihvāyā agre varuṇasya māyayā
dhīrāś cit tat saminakṣanta āśatātrā kartam ava padāty aprabhuḥ
śiśur na jāto 'va cakradad vane svar yad vājy aruṣaḥ siṣāsati
divo retasā sacate payovṛdhā tam īmahe sumatī śarma saprathaḥ
divo ya skambho dharuṇaḥ svātata āpūrṇo aṃśuḥ paryeti viśvataḥ
seme mahī rodasī yakṣad āvṛtā samīcīne dādhāra sam iṣaḥ kaviḥ
mahi psaraḥ sukṛtaṃ somyam madhūrvī gavyūtir aditer ṛtaṃ yate
īśe yo vṛṣṭer ita usriyo vṛṣāpāṃ netā ya itaūtir ṛgmiyaḥ
ātmanvan nabho duhyate ghṛtam paya ṛtasya nābhir amṛtaṃ vi jāyate
samīcīnāḥ sudānavaḥ prīṇanti taṃ naro hitam ava mehanti peravaḥ
arāvīd aṃśuḥ sacamāna ūrmiṇā devāvyam manuṣe pinvati tvacam
dadhāti garbham aditer upastha ā yena tokaṃ ca tanayaṃ ca dhāmahe
sahasradhāre 'va tā asaścatas tṛtīye santu rajasi prajāvatīḥ
catasro nābho nihitā avo divo havir bharanty amṛtaṃ ghṛtaścutaḥ
śvetaṃ rūpaṃ kṛṇute yat siṣāsati somo mīḍhvāṃ asuro veda bhūmanaḥ
dhiyā śamī sacate sem abhi pravad divas kavandham ava darṣad udriṇam
adha śvetaṃ kalaśaṃ gobhir aktaṃ kārṣmann ā vājy akramīt sasavān
ā hinvire manasā devayantaḥ kakṣīvate śatahimāya gonām
adbhiḥ soma papṛcānasya te raso 'vyo vāraṃ vi pavamāna dhāvati
sa mṛjyamānaḥ kavibhir madintama svadasvendrāya pavamāna pītaye
abhi priyāṇi pavate canohito nāmāni yahvo adhi yeṣu vardhate
ā sūryasya bṛhato bṛhann adhi rathaṃ viṣvañcam aruhad vicakṣaṇaḥ
ṛtasya jihvā pavate madhu priyaṃ vaktā patir dhiyo asyā adābhyaḥ
dadhāti putraḥ pitror apīcyaṃ nāma tṛtīyam adhi rocane divaḥ
ava dyutānaḥ kalaśāṃ acikradan nṛbhir yemānaḥ kośa ā hiraṇyaye
abhīm ṛtasya dohanā anūṣatādhi tripṛṣṭha uṣaso vi rājati
adribhiḥ suto matibhiś canohitaḥ prarocayan rodasī mātarā śuciḥ
romāṇy avyā samayā vi dhāvati madhor dhārā pinvamānā dive-dive
pari soma pra dhanvā svastaye nṛbhiḥ punāno abhi vāsayāśiram
ye te madā āhanaso vihāyasas tebhir indraṃ codaya dātave magham
dhartā divaḥ pavate kṛtvyo raso dakṣo devānām anumādyo nṛbhiḥ
hariḥ sṛjāno atyo na satvabhir vṛthā pājāṃsi kṛṇute nadīṣv ā
śūro na dhatta āyudhā gabhastyoḥ svaḥ siṣāsan rathiro gaviṣṭiṣu
indrasya śuṣmam īrayann apasyubhir indur hinvāno ajyate manīṣibhiḥ
indrasya soma pavamāna ūrmiṇā taviṣyamāṇo jaṭhareṣv ā viśa
pra ṇaḥ pinva vidyud abhreva rodasī dhiyā na vājāṃ upa māsi śaśvataḥ
viśvasya rājā pavate svardṛśa ṛtasya dhītim ṛṣiṣāḷ avīvaśat
yaḥ sūryasyāsireṇa mṛjyate pitā matīnām asamaṣṭakāvyaḥ
vṛṣeva yūthā pari kośam arṣasy apām upasthe vṛṣabhaḥ kanikradat
sa indrāya pavase matsarintamo yathā jeṣāma samithe tvotayaḥ
eṣa pra kośe madhumāṃ acikradad indrasya vajro vapuṣo vapuṣṭaraḥ
abhīm ṛtasya sudughā ghṛtaścuto vāśrā arṣanti payaseva dhenavaḥ
sa pūrvyaḥ pavate yaṃ divas pari śyeno mathāyad iṣitas tiro rajaḥ
sa madhva ā yuvate vevijāna it kṛśānor astur manasāha bibhyuṣā
te naḥ pūrvāsa uparāsa indavo mahe vājāya dhanvantu gomate
īkṣeṇyāso ahyo na cāravo brahma-brahma ye jujuṣur havir-haviḥ
ayaṃ no vidvān vanavad vanuṣyata induḥ satrācā manasā puruṣṭutaḥ
inasya yaḥ sadane garbham ādadhe gavām urubjam abhy arṣati vrajam
cakrir divaḥ pavate kṛtvyo raso mahāṃ adabdho varuṇo hurug yate
asāvi mitro vṛjaneṣu yajñiyo 'tyo na yūthe vṛṣayuḥ kanikradat
pra rājā vācaṃ janayann asiṣyadad apo vasāno abhi gā iyakṣati
gṛbhṇāti ripram avir asya tānvā śuddho devānām upa yāti niṣkṛtam
indrāya soma pari ṣicyase nṛbhir nṛcakṣā ūrmiḥ kavir ajyase vane
pūrvīr hi te srutayaḥ santi yātave sahasram aśvā harayaś camūṣadaḥ
samudriyā apsaraso manīṣiṇam āsīnā antar abhi somam akṣaran
tā īṃ hinvanti harmyasya sakṣaṇiṃ yācante sumnam pavamānam akṣitam
gojin naḥ somo rathajid dhiraṇyajit svarjid abjit pavate sahasrajit
yaṃ devāsaś cakrire pītaye madaṃ svādiṣṭhaṃ drapsam aruṇam mayobhuvam
etāni soma pavamāno asmayuḥ satyāni kṛṇvan draviṇāny arṣasi
jahi śatrum antike dūrake ca ya urvīṃ gavyūtim abhayaṃ ca nas kṛdhi
acodaso no dhanvantv indavaḥ pra suvānāso bṛhaddiveṣu harayaḥ
vi ca naśan na iṣo arātayo 'ryo naśanta saniṣanta no dhiyaḥ
pra ṇo dhanvantv indavo madacyuto dhanā vā yebhir arvato junīmasi
tiro martasya kasya cit parihvṛtiṃ vayaṃ dhanāni viśvadhā bharemahi
uta svasyā arātyā arir hi ṣa utānyasyā arātyā vṛko hi ṣaḥ
dhanvan na tṛṣṇā sam arīta tāṃ abhi soma jahi pavamāna durādhyaḥ
divi te nābhā paramo ya ādade pṛthivyās te ruruhuḥ sānavi kṣipaḥ
adrayas tvā bapsati gor adhi tvacy apsu tvā hastair duduhur manīṣiṇaḥ
evā ta indo subhvaṃ supeśasaṃ rasaṃ tuñjanti prathamā abhiśriyaḥ
nidaṃ-nidam pavamāna ni tāriṣa āvis te śuṣmo bhavatu priyo madaḥ
somasya dhārā pavate nṛcakṣasa ṛtena devān havate divas pari
bṛhaspate ravathenā vi didyute samudrāso na savanāni vivyacuḥ
yaṃ tvā vājinn aghnyā abhy anūṣatāyohataṃ yonim ā rohasi dyumān
maghonām āyuḥ pratiran mahi śrava indrāya soma pavase vṛṣā madaḥ
endrasya kukṣā pavate madintama ūrjaṃ vasānaḥ śravase sumaṅgalaḥ
pratyaṅ sa viśvā bhuvanābhi paprathe krīḷan harir atyaḥ syandate vṛṣā
taṃ tvā devebhyo madhumattamaṃ naraḥ sahasradhāraṃ duhate daśa kṣipaḥ
nṛbhiḥ soma pracyuto grāvabhiḥ suto viśvān devāṃ ā pavasvā sahasrajit
taṃ tvā hastino madhumantam adribhir duhanty apsu vṛṣabhaṃ daśa kṣipaḥ
indraṃ soma mādayan daivyaṃ janaṃ sindhor ivormiḥ pavamāno arṣasi
pra somasya pavamānasyormaya indrasya yanti jaṭharaṃ supeśasaḥ
dadhnā yad īm unnītā yaśasā gavāṃ dānāya śūram udamandiṣuḥ sutāḥ
acchā hi somaḥ kalaśāṃ asiṣyadad atyo na voḷhā raghuvartanir vṛṣā
athā devānām ubhayasya janmano vidvāṃ aśnoty amuta itaś ca yat
ā naḥ soma pavamānaḥ kirā vasv indo bhava maghavā rādhaso mahaḥ
śikṣā vayodho vasave su cetunā mā no gayam āre asmat parā sicaḥ
ā naḥ pūṣā pavamānaḥ surātayo mitro gacchantu varuṇaḥ sajoṣasaḥ
bṛhaspatir maruto vāyur aśvinā tvaṣṭā savitā suyamā sarasvatī
ubhe dyāvāpṛthivī viśvaminve aryamā devo aditir vidhātā
bhago nṛśaṃsa urv antarikṣaṃ viśve devāḥ pavamānaṃ juṣanta
asāvi somo aruṣo vṛṣā harī rājeva dasmo abhi gā acikradat
punāno vāram pary ety avyayaṃ śyeno na yoniṃ ghṛtavantam āsadam
kavir vedhasyā pary eṣi māhinam atyo na mṛṣṭo abhi vājam arṣasi
apasedhan duritā soma mṛḷaya ghṛtaṃ vasānaḥ pari yāsi nirṇijam
parjanyaḥ pitā mahiṣasya parṇino nābhā pṛthivyā giriṣu kṣayaṃ dadhe
svasāra āpo abhi gā utāsaran saṃ grāvabhir nasate vīte adhvare
jāyeva patyāv adhi śeva maṃhase pajrāyā garbha śṛṇuhi bravīmi te
antar vāṇīṣu pra carā su jīvase 'nindyo vṛjane soma jāgṛhi
yathā pūrvebhyaḥ śatasā amṛdhraḥ sahasrasāḥ paryayā vājam indo
evā pavasva suvitāya navyase tava vratam anv āpaḥ sacante
pavitraṃ te vitatam brahmaṇas pate prabhur gātrāṇi pary eṣi viśvataḥ
ataptatanūr na tad āmo aśnute śṛtāsa id vahantas tat sam āśata
tapoṣ pavitraṃ vitataṃ divas pade śocanto asya tantavo vy asthiran
avanty asya pavītāram āśavo divas pṛṣṭham adhi tiṣṭhanti cetasā
arūrucad uṣasaḥ pṛśnir agriya ukṣā bibharti bhuvanāni vājayuḥ
māyāvino mamire asya māyayā nṛcakṣasaḥ pitaro garbham ā dadhuḥ
gandharva itthā padam asya rakṣati pāti devānāṃ janimāny adbhutaḥ
gṛbhṇāti ripuṃ nidhayā nidhāpatiḥ sukṛttamā madhuno bhakṣam āśata
havir haviṣmo mahi sadma daivyaṃ nabho vasānaḥ pari yāsy adhvaram
rājā pavitraratho vājam āruhaḥ sahasrabhṛṣṭir jayasi śravo bṛhat
pavasva devamādano vicarṣaṇir apsā indrāya varuṇāya vāyave
kṛdhī no adya varivaḥ svastimad urukṣitau gṛṇīhi daivyaṃ janam
ā yas tasthau bhuvanāny amartyo viśvāni somaḥ pari tāny arṣati
kṛṇvan saṃcṛtaṃ vicṛtam abhiṣṭaya induḥ siṣakty uṣasaṃ na sūryaḥ
ā yo gobhiḥ sṛjyata oṣadhīṣv ā devānāṃ sumna iṣayann upāvasuḥ
ā vidyutā pavate dhārayā suta indraṃ somo mādayan daivyaṃ janam
eṣa sya somaḥ pavate sahasrajid dhinvāno vācam iṣirām uṣarbudham
induḥ samudram ud iyarti vāyubhir endrasya hārdi kalaśeṣu sīdati
abhi tyaṃ gāvaḥ payasā payovṛdhaṃ somaṃ śrīṇanti matibhiḥ svarvidam
dhanañjayaḥ pavate kṛtvyo raso vipraḥ kaviḥ kāvyenā svarcanāḥ
indrāya soma suṣutaḥ pari sravāpāmīvā bhavatu rakṣasā saha
mā te rasasya matsata dvayāvino draviṇasvanta iha santv indavaḥ
asmān samarye pavamāna codaya dakṣo devānām asi hi priyo madaḥ
jahi śatrūṃr abhy ā bhandanāyataḥ pibendra somam ava no mṛdho jahi
adabdha indo pavase madintama ātmendrasya bhavasi dhāsir uttamaḥ
abhi svaranti bahavo manīṣiṇo rājānam asya bhuvanasya niṃsate
sahasraṇīthaḥ śatadhāro adbhuta indrāyenduḥ pavate kāmyam madhu
jayan kṣetram abhy arṣā jayann apa uruṃ no gātuṃ kṛṇu soma mīḍhvaḥ
kanikradat kalaśe gobhir ajyase vy avyayaṃ samayā vāram arṣasi
marmṛjyamāno atyo na sānasir indrasya soma jaṭhare sam akṣaraḥ
svāduḥ pavasva divyāya janmane svādur indrāya suhavītunāmne
svādur mitrāya varuṇāya vāyave bṛhaspataye madhumāṃ adābhyaḥ
atyam mṛjanti kalaśe daśa kṣipaḥ pra viprāṇām matayo vāca īrate
pavamānā abhy arṣanti suṣṭutim endraṃ viśanti madirāsa indavaḥ
pavamāno abhy arṣā suvīryam urvīṃ gavyūtim mahi śarma saprathaḥ
mākir no asya pariṣūtir īśatendo jayema tvayā dhanaṃ-dhanam
adhi dyām asthād vṛṣabho vicakṣaṇo 'rūrucad vi divo rocanā kaviḥ
rājā pavitram aty eti roruvad divaḥ pīyūṣaṃ duhate nṛcakṣasaḥ
divo nāke madhujihvā asaścato venā duhanty ukṣaṇaṃ giriṣṭhām
apsu drapsaṃ vāvṛdhānaṃ samudra ā sindhor ūrmā madhumantam pavitra ā
nāke suparṇam upapaptivāṃsaṃ giro venānām akṛpanta pūrvīḥ
śiśuṃ rihanti matayaḥ panipnataṃ hiraṇyayaṃ śakunaṃ kṣāmaṇi sthām
ūrdhvo gandharvo adhi nāke asthād viśvā rūpā praticakṣāṇo asya
bhānuḥ śukreṇa śociṣā vy adyaut prārūrucad rodasī mātarā śuciḥ
pra ta āśavaḥ pavamāna dhījavo madā arṣanti raghujā iva tmanā
divyāḥ suparṇā madhumanta indavo madintamāsaḥ pari kośam āsate
pra te madāso madirāsa āśavo 'sṛkṣata rathyāso yathā pṛthak
dhenur na vatsam payasābhi vajriṇam indram indavo madhumanta ūrmayaḥ
atyo na hiyāno abhi vājam arṣa svarvit kośaṃ divo adrimātaram
vṛṣā pavitre adhi sāno avyaye somaḥ punāna indriyāya dhāyase
pra ta āśvinīḥ pavamāna dhījuvo divyā asṛgran payasā dharīmaṇi
prāntar ṛṣaya sthāvirīr asṛkṣata ye tvā mṛjanty ṛṣiṣāṇa vedhasaḥ
viśvā dhāmāni viśvacakṣa ṛbhvasaḥ prabhos te sataḥ pari yanti ketavaḥ
vyānaśiḥ pavase soma dharmabhiḥ patir viśvasya bhuvanasya rājasi
ubhayataḥ pavamānasya raśmayo dhruvasya sataḥ pari yanti ketavaḥ
yadī pavitre adhi mṛjyate hariḥ sattā ni yonā kalaśeṣu sīdati
yajñasya ketuḥ pavate svadhvaraḥ somo devānām upa yāti niṣkṛtam
sahasradhāraḥ pari kośam arṣati vṛṣā pavitram aty eti roruvat
rājā samudraṃ nadyo vi gāhate 'pām ūrmiṃ sacate sindhuṣu śritaḥ
adhy asthāt sānu pavamāno avyayaṃ nābhā pṛthivyā dharuṇo maho divaḥ
divo na sānu stanayann acikradad dyauś ca yasya pṛthivī ca dharmabhiḥ
indrasya sakhyam pavate vivevidat somaḥ punānaḥ kalaśeṣu sīdati
jyotir yajñasya pavate madhu priyam pitā devānāṃ janitā vibhūvasuḥ
dadhāti ratnaṃ svadhayor apīcyam madintamo matsara indriyo rasaḥ
abhikrandan kalaśaṃ vājy arṣati patir divaḥ śatadhāro vicakṣaṇaḥ
harir mitrasya sadaneṣu sīdati marmṛjāno 'vibhiḥ sindhubhir vṛṣā
agre sindhūnām pavamāno arṣaty agre vāco agriyo goṣu gacchati
agre vājasya bhajate mahādhanaṃ svāyudhaḥ sotṛbhiḥ pūyate vṛṣā
ayam matavāñ chakuno yathā hito 'vye sasāra pavamāna ūrmiṇā
tava kratvā rodasī antarā kave śucir dhiyā pavate soma indra te
drāpiṃ vasāno yajato divispṛśam antarikṣaprā bhuvaneṣv arpitaḥ
svar jajñāno nabhasābhy akramīt pratnam asya pitaram ā vivāsati
so asya viśe mahi śarma yacchati yo asya dhāma prathamaṃ vyānaśe
padaṃ yad asya parame vyomany ato viśvā abhi saṃ yāti saṃyataḥ
pro ayāsīd indur indrasya niṣkṛtaṃ sakhā sakhyur na pra mināti saṃgiram
marya iva yuvatibhiḥ sam arṣati somaḥ kalaśe śatayāmnā pathā
pra vo dhiyo mandrayuvo vipanyuvaḥ panasyuvaḥ saṃvasaneṣv akramuḥ
somam manīṣā abhy anūṣata stubho 'bhi dhenavaḥ payasem aśiśrayuḥ
ā naḥ soma saṃyatam pipyuṣīm iṣam indo pavasva pavamāno asridham
yā no dohate trir ahann asaścuṣī kṣumad vājavan madhumat suvīryam
vṛṣā matīnām pavate vicakṣaṇaḥ somo ahnaḥ pratarītoṣaso divaḥ
krāṇā sindhūnāṃ kalaśāṃ avīvaśad indrasya hārdy āviśan manīṣibhiḥ
manīṣibhiḥ pavate pūrvyaḥ kavir nṛbhir yataḥ pari kośāṃ acikradat
tritasya nāma janayan madhu kṣarad indrasya vāyoḥ sakhyāya kartave
ayam punāna uṣaso vi rocayad ayaṃ sindhubhyo abhavad u lokakṛt
ayaṃ triḥ sapta duduhāna āśiraṃ somo hṛde pavate cāru matsaraḥ
pavasva soma divyeṣu dhāmasu sṛjāna indo kalaśe pavitra ā
sīdann indrasya jaṭhare kanikradan nṛbhir yataḥ sūryam ārohayo divi
adribhiḥ sutaḥ pavase pavitra āṃ indav indrasya jaṭhareṣv āviśan
tvaṃ nṛcakṣā abhavo vicakṣaṇa soma gotram aṅgirobhyo 'vṛṇor apa
tvāṃ soma pavamānaṃ svādhyo 'nu viprāso amadann avasyavaḥ
tvāṃ suparṇa ābharad divas parīndo viśvābhir matibhiḥ pariṣkṛtam
avye punānam pari vāra ūrmiṇā hariṃ navante abhi sapta dhenavaḥ
apām upasthe adhy āyavaḥ kavim ṛtasya yonā mahiṣā aheṣata
induḥ punāno ati gāhate mṛdho viśvāni kṛṇvan supathāni yajyave
gāḥ kṛṇvāno nirṇijaṃ haryataḥ kavir atyo na krīḷan pari vāram arṣati
asaścataḥ śatadhārā abhiśriyo hariṃ navante 'va tā udanyuvaḥ
kṣipo mṛjanti pari gobhir āvṛtaṃ tṛtīye pṛṣṭhe adhi rocane divaḥ
tavemāḥ prajā divyasya retasas tvaṃ viśvasya bhuvanasya rājasi
athedaṃ viśvam pavamāna te vaśe tvam indo prathamo dhāmadhā asi
tvaṃ samudro asi viśvavit kave tavemāḥ pañca pradiśo vidharmaṇi
tvaṃ dyāṃ ca pṛthivīṃ cāti jabhriṣe tava jyotīṃṣi pavamāna sūryaḥ
tvam pavitre rajaso vidharmaṇi devebhyaḥ soma pavamāna pūyase
tvām uśijaḥ prathamā agṛbhṇata tubhyemā viśvā bhuvanāni yemire
pra rebha ety ati vāram avyayaṃ vṛṣā vaneṣv ava cakradad dhariḥ
saṃ dhītayo vāvaśānā anūṣata śiśuṃ rihanti matayaḥ panipnatam
sa sūryasya raśmibhiḥ pari vyata tantuṃ tanvānas trivṛtaṃ yathā vide
nayann ṛtasya praśiṣo navīyasīḥ patir janīnām upa yāti niṣkṛtam
rājā sindhūnām pavate patir diva ṛtasya yāti pathibhiḥ kanikradat
sahasradhāraḥ pari ṣicyate hariḥ punāno vācaṃ janayann upāvasuḥ
pavamāna mahy arṇo vi dhāvasi sūro na citro avyayāni pavyayā
gabhastipūto nṛbhir adribhiḥ suto mahe vājāya dhanyāya dhanvasi
iṣam ūrjam pavamānābhy arṣasi śyeno na vaṃsu kalaśeṣu sīdasi
indrāya madvā madyo madaḥ suto divo viṣṭambha upamo vicakṣaṇaḥ
sapta svasāro abhi mātaraḥ śiśuṃ navaṃ jajñānaṃ jenyaṃ vipaścitam
apāṃ gandharvaṃ divyaṃ nṛcakṣasaṃ somaṃ viśvasya bhuvanasya rājase
īśāna imā bhuvanāni vīyase yujāna indo haritaḥ suparṇyaḥ
tās te kṣarantu madhumad ghṛtam payas tava vrate soma tiṣṭhantu kṛṣṭayaḥ
tvaṃ nṛcakṣā asi soma viśvataḥ pavamāna vṛṣabha tā vi dhāvasi
sa naḥ pavasva vasumad dhiraṇyavad vayaṃ syāma bhuvaneṣu jīvase
govit pavasva vasuvid dhiraṇyavid retodhā indo bhuvaneṣv arpitaḥ
tvaṃ suvīro asi soma viśvavit taṃ tvā viprā upa girema āsate
un madhva ūrmir vananā atiṣṭhipad apo vasāno mahiṣo vi gāhate
rājā pavitraratho vājam āruhat sahasrabhṛṣṭir jayati śravo bṛhat
sa bhandanā ud iyarti prajāvatīr viśvāyur viśvāḥ subharā ahardivi
brahma prajāvad rayim aśvapastyam pīta indav indram asmabhyaṃ yācatāt
so agre ahnāṃ harir haryato madaḥ pra cetasā cetayate anu dyubhiḥ
dvā janā yātayann antar īyate narā ca śaṃsaṃ daivyaṃ ca dhartari
añjate vy añjate sam añjate kratuṃ rihanti madhunābhy añjate
sindhor ucchvāse patayantam ukṣaṇaṃ hiraṇyapāvāḥ paśum āsu gṛbhṇate
vipaścite pavamānāya gāyata mahī na dhārāty andho arṣati
ahir na jūrṇām ati sarpati tvacam atyo na krīḷann asarad vṛṣā hariḥ
agrego rājāpyas taviṣyate vimāno ahnām bhuvaneṣv arpitaḥ
harir ghṛtasnuḥ sudṛśīko arṇavo jyotīrathaḥ pavate rāya okyaḥ
asarji skambho diva udyato madaḥ pari tridhātur bhuvanāny arṣati
aṃśuṃ rihanti matayaḥ panipnataṃ girā yadi nirṇijam ṛgmiṇo yayuḥ
pra te dhārā aty aṇvāni meṣyaḥ punānasya saṃyato yanti raṃhayaḥ
yad gobhir indo camvoḥ samajyasa ā suvānaḥ soma kalaśeṣu sīdasi
pavasva soma kratuvin na ukthyo 'vyo vāre pari dhāva madhu priyam
jahi viśvān rakṣasa indo atriṇo bṛhad vadema vidathe suvīrāḥ
pra tu drava pari kośaṃ ni ṣīda nṛbhiḥ punāno abhi vājam arṣa
aśvaṃ na tvā vājinam marjayanto 'cchā barhī raśanābhir nayanti
svāyudhaḥ pavate deva indur aśastihā vṛjanaṃ rakṣamāṇaḥ
pitā devānāṃ janitā sudakṣo viṣṭambho divo dharuṇaḥ pṛthivyāḥ
ṛṣir vipraḥ puraetā janānām ṛbhur dhīra uśanā kāvyena
sa cid viveda nihitaṃ yad āsām apīcyaṃ guhyaṃ nāma gonām
eṣa sya te madhumāṃ indra somo vṛṣā vṛṣṇe pari pavitre akṣāḥ
sahasrasāḥ śatasā bhūridāvā śaśvattamam barhir ā vājy asthāt
ete somā abhi gavyā sahasrā mahe vājāyāmṛtāya śravāṃsi
pavitrebhiḥ pavamānā asṛgrañ chravasyavo na pṛtanājo atyāḥ
pari hi ṣmā puruhūto janānāṃ viśvāsarad bhojanā pūyamānaḥ
athā bhara śyenabhṛta prayāṃsi rayiṃ tuñjāno abhi vājam arṣa
eṣa suvānaḥ pari somaḥ pavitre sargo na sṛṣṭo adadhāvad arvā
tigme śiśāno mahiṣo na śṛṅge gā gavyann abhi śūro na satvā
eṣā yayau paramād antar adreḥ kūcit satīr ūrve gā viveda
divo na vidyut stanayanty abhraiḥ somasya te pavata indra dhārā
uta sma rāśim pari yāsi gonām indreṇa soma saratham punānaḥ
pūrvīr iṣo bṛhatīr jīradāno śikṣā śacīvas tava tā upaṣṭut
ayaṃ soma indra tubhyaṃ sunve tubhyam pavate tvam asya pāhi
tvaṃ ha yaṃ cakṛṣe tvaṃ vavṛṣa indum madāya yujyāya somam
sa īṃ ratho na bhuriṣāḷ ayoji mahaḥ purūṇi sātaye vasūni
ād īṃ viśvā nahuṣyāṇi jātā svarṣātā vana ūrdhvā navanta
vāyur na yo niyutvāṃ iṣṭayāmā nāsatyeva hava ā śambhaviṣṭhaḥ
viśvavāro draviṇodā iva tman pūṣeva dhījavano 'si soma
indro na yo mahā karmāṇi cakrir hantā vṛtrāṇām asi soma pūrbhit
paidvo na hi tvam ahināmnāṃ hantā viśvasyāsi soma dasyoḥ
agnir na yo vana ā sṛjyamāno vṛthā pājāṃsi kṛṇute nadīṣu
jano na yudhvā mahata upabdir iyarti somaḥ pavamāna ūrmim
ete somā ati vārāṇy avyā divyā na kośāso abhravarṣāḥ
vṛthā samudraṃ sindhavo na nīcīḥ sutāso abhi kalaśāṃ asṛgran
śuṣmī śardho na mārutam pavasvānabhiśastā divyā yathā viṭ
āpo na makṣū sumatir bhavā naḥ sahasrāpsāḥ pṛtanāṣāṇ na yajñaḥ
rājño nu te varuṇasya vratāni bṛhad gabhīraṃ tava soma dhāma
śuciṣ ṭvam asi priyo na mitro dakṣāyyo aryamevāsi soma
pro sya vahniḥ pathyābhir asyān divo na vṛṣṭiḥ pavamāno akṣāḥ
sahasradhāro asadan ny asme mātur upasthe vana ā ca somaḥ
rājā sindhūnām avasiṣṭa vāsa ṛtasya nāvam āruhad rajiṣṭhām
apsu drapso vāvṛdhe śyenajūto duha īm pitā duha īm pitur jām
siṃhaṃ nasanta madhvo ayāsaṃ harim aruṣaṃ divo asya patim
śūro yutsu prathamaḥ pṛcchate gā asya cakṣasā pari pāty ukṣā
madhupṛṣṭhaṃ ghoram ayāsam aśvaṃ rathe yuñjanty urucakra ṛṣvam
svasāra īṃ jāmayo marjayanti sanābhayo vājinam ūrjayanti
catasra īṃ ghṛtaduhaḥ sacante samāne antar dharuṇe niṣattāḥ
tā īm arṣanti namasā punānās tā īṃ viśvataḥ pari ṣanti pūrvīḥ
viṣṭambho divo dharuṇaḥ pṛthivyā viśvā uta kṣitayo haste asya
asat ta utso gṛṇate niyutvān madhvo aṃśuḥ pavata indriyāya
vanvann avāto abhi devavītim indrāya soma vṛtrahā pavasva
śagdhi mahaḥ puruścandrasya rāyaḥ suvīryasya patayaḥ syāma
pra hinvāno janitā rodasyo ratho na vājaṃ saniṣyann ayāsīt
indraṃ gacchann āyudhā saṃśiśāno viśvā vasu hastayor ādadhānaḥ
abhi tripṛṣṭhaṃ vṛṣaṇaṃ vayodhām āṅgūṣāṇām avāvaśanta vāṇīḥ
vanā vasāno varuṇo na sindhūn vi ratnadhā dayate vāryāṇi
śūragrāmaḥ sarvavīraḥ sahāvāñ jetā pavasva sanitā dhanāni
tigmāyudhaḥ kṣipradhanvā samatsv aṣāḷhaḥ sāhvān pṛtanāsu śatrūn
urugavyūtir abhayāni kṛṇvan samīcīne ā pavasvā purandhī
apaḥ siṣāsann uṣasaḥ svar gāḥ saṃ cikrado maho asmabhyaṃ vājān
matsi soma varuṇam matsi mitram matsīndram indo pavamāna viṣṇum
matsi śardho mārutam matsi devān matsi mahām indram indo madāya
evā rājeva kratumāṃ amena viśvā ghanighnad duritā pavasva
indo sūktāya vacase vayo dhā yūyam pāta svastibhiḥ sadā naḥ
asarji vakvā rathye yathājau dhiyā manotā prathamo manīṣī
daśa svasāro adhi sāno avye 'janti vahniṃ sadanāny accha
vītī janasya divyasya kavyair adhi suvāno nahuṣyebhir induḥ
pra yo nṛbhir amṛto martyebhir marmṛjāno 'vibhir gobhir adbhiḥ
vṛṣā vṛṣṇe roruvad aṃśur asmai pavamāno ruśad īrte payo goḥ
sahasram ṛkvā pathibhir vacovid adhvasmabhiḥ sūro aṇvaṃ vi yāti
rujā dṛḷhā cid rakṣasaḥ sadāṃsi punāna inda ūrṇuhi vi vājān
vṛścopariṣṭāt tujatā vadhena ye anti dūrād upanāyam eṣām
sa pratnavan navyase viśvavāra sūktāya pathaḥ kṛṇuhi prācaḥ
ye duḥṣahāso vanuṣā bṛhantas tāṃs te aśyāma purukṛt purukṣo
evā punāno apaḥ svar gā asmabhyaṃ tokā tanayāni bhūri
śaṃ naḥ kṣetram uru jyotīṃṣi soma jyoṅ naḥ sūryaṃ dṛśaye rirīhi
pari suvāno harir aṃśuḥ pavitre ratho na sarji sanaye hiyānaḥ
āpac chlokam indriyam pūyamānaḥ prati devāṃ ajuṣata prayobhiḥ
acchā nṛcakṣā asarat pavitre nāma dadhānaḥ kavir asya yonau
sīdan hoteva sadane camūṣūpem agmann ṛṣayaḥ sapta viprāḥ
pra sumedhā gātuvid viśvadevaḥ somaḥ punānaḥ sada eti nityam
bhuvad viśveṣu kāvyeṣu rantānu janān yatate pañca dhīraḥ
tava tye soma pavamāna niṇye viśve devās traya ekādaśāsaḥ
daśa svadhābhir adhi sāno avye mṛjanti tvā nadyaḥ sapta yahvīḥ
tan nu satyam pavamānasyāstu yatra viśve kāravaḥ saṃnasanta
jyotir yad ahne akṛṇod u lokam prāvan manuṃ dasyave kar abhīkam
pari sadmeva paśumānti hotā rājā na satyaḥ samitīr iyānaḥ
somaḥ punānaḥ kalaśāṃ ayāsīt sīdan mṛgo na mahiṣo vaneṣu
sākamukṣo marjayanta svasāro daśa dhīrasya dhītayo dhanutrīḥ
hariḥ pary adravaj jāḥ sūryasya droṇaṃ nanakṣe atyo na vājī
sam mātṛbhir na śiśur vāvaśāno vṛṣā dadhanve puruvāro adbhiḥ
maryo na yoṣām abhi niṣkṛtaṃ yan saṃ gacchate kalaśa usriyābhiḥ
uta pra pipya ūdhar aghnyāyā indur dhārābhiḥ sacate sumedhāḥ
mūrdhānaṃ gāvaḥ payasā camūṣv abhi śrīṇanti vasubhir na niktaiḥ
sa no devebhiḥ pavamāna radendo rayim aśvinaṃ vāvaśānaḥ
rathirāyatām uśatī purandhir asmadryag ā dāvane vasūnām
nū no rayim upa māsva nṛvantam punāno vātāpyaṃ viśvaścandram
pra vanditur indo tāry āyuḥ prātar makṣū dhiyāvasur jagamyāt
adhi yad asmin vājinīva śubha spardhante dhiyaḥ sūrye na viśaḥ
apo vṛṇānaḥ pavate kavīyan vrajaṃ na paśuvardhanāya manma
dvitā vyūrṇvann amṛtasya dhāma svarvide bhuvanāni prathanta
dhiyaḥ pinvānāḥ svasare na gāva ṛtāyantīr abhi vāvaśra indum
pari yat kaviḥ kāvyā bharate śūro na ratho bhuvanāni viśvā
deveṣu yaśo martāya bhūṣan dakṣāya rāyaḥ purubhūṣu navyaḥ
śriye jātaḥ śriya ā nir iyāya śriyaṃ vayo jaritṛbhyo dadhāti
śriyaṃ vasānā amṛtatvam āyan bhavanti satyā samithā mitadrau
iṣam ūrjam abhy arṣāśvaṃ gām uru jyotiḥ kṛṇuhi matsi devān
viśvāni hi suṣahā tāni tubhyam pavamāna bādhase soma śatrūn
kanikranti harir ā sṛjyamānaḥ sīdan vanasya jaṭhare punānaḥ
nṛbhir yataḥ kṛṇute nirṇijaṃ gā ato matīr janayata svadhābhiḥ
hariḥ sṛjānaḥ pathyām ṛtasyeyarti vācam ariteva nāvam
devo devānāṃ guhyāni nāmāviṣ kṛṇoti barhiṣi pravāce
apām ived ūrmayas tarturāṇāḥ pra manīṣā īrate somam accha
namasyantīr upa ca yanti saṃ cā ca viśanty uśatīr uśantam
tam marmṛjānam mahiṣaṃ na sānāv aṃśuṃ duhanty ukṣaṇaṃ giriṣṭhām
taṃ vāvaśānam matayaḥ sacante trito bibharti varuṇaṃ samudre
iṣyan vācam upavakteva hotuḥ punāna indo vi ṣyā manīṣām
indraś ca yat kṣayathaḥ saubhagāya suvīryasya patayaḥ syāma
pra senānīḥ śūro agre rathānāṃ gavyann eti harṣate asya senā
bhadrān kṛṇvann indrahavān sakhibhya ā somo vastrā rabhasāni datte
sam asya hariṃ harayo mṛjanty aśvahayair aniśitaṃ namobhiḥ
ā tiṣṭhati ratham indrasya sakhā vidvāṃ enā sumatiṃ yāty accha
sa no deva devatāte pavasva mahe soma psarasa indrapānaḥ
kṛṇvann apo varṣayan dyām utemām uror ā no varivasyā punānaḥ
ajītaye 'hataye pavasva svastaye sarvatātaye bṛhate
tad uśanti viśva ime sakhāyas tad ahaṃ vaśmi pavamāna soma
somaḥ pavate janitā matīnāṃ janitā divo janitā pṛthivyāḥ
janitāgner janitā sūryasya janitendrasya janitota viṣṇoḥ
brahmā devānām padavīḥ kavīnām ṛṣir viprāṇām mahiṣo mṛgāṇām
śyeno gṛdhrāṇāṃ svadhitir vanānāṃ somaḥ pavitram aty eti rebhan
prāvīvipad vāca ūrmiṃ na sindhur giraḥ somaḥ pavamāno manīṣāḥ
antaḥ paśyan vṛjanemāvarāṇy ā tiṣṭhati vṛṣabho goṣu jānan
sa matsaraḥ pṛtsu vanvann avātaḥ sahasraretā abhi vājam arṣa
indrāyendo pavamāno manīṣy aṃśor ūrmim īraya gā iṣaṇyan
pari priyaḥ kalaśe devavāta indrāya somo raṇyo madāya
sahasradhāraḥ śatavāja indur vājī na saptiḥ samanā jigāti
sa pūrvyo vasuvij jāyamāno mṛjāno apsu duduhāno adrau
abhiśastipā bhuvanasya rājā vidad gātum brahmaṇe pūyamānaḥ
tvayā hi naḥ pitaraḥ soma pūrve karmāṇi cakruḥ pavamāna dhīrāḥ
vanvann avātaḥ paridhīṃr aporṇu vīrebhir aśvair maghavā bhavā naḥ
yathāpavathā manave vayodhā amitrahā varivovid dhaviṣmān
evā pavasva draviṇaṃ dadhāna indre saṃ tiṣṭha janayāyudhāni
pavasva soma madhumāṃ ṛtāvāpo vasāno adhi sāno avye
ava droṇāni ghṛtavānti sīda madintamo matsara indrapānaḥ
vṛṣṭiṃ divaḥ śatadhāraḥ pavasva sahasrasā vājayur devavītau
saṃ sindhubhiḥ kalaśe vāvaśānaḥ sam usriyābhiḥ pratiran na āyuḥ
eṣa sya somo matibhiḥ punāno 'tyo na vājī taratīd arātīḥ
payo na dugdham aditer iṣiram urv iva gātuḥ suyamo na voḷhā
svāyudhaḥ sotṛbhiḥ pūyamāno 'bhy arṣa guhyaṃ cāru nāma
abhi vājaṃ saptir iva śravasyābhi vāyum abhi gā deva soma
śiśuṃ jajñānaṃ haryatam mṛjanti śumbhanti vahnim maruto gaṇena
kavir gīrbhiḥ kāvyenā kaviḥ san somaḥ pavitram aty eti rebhan
ṛṣimanā ya ṛṣikṛt svarṣāḥ sahasraṇīthaḥ padavīḥ kavīnām
tṛtīyaṃ dhāma mahiṣaḥ siṣāsan somo virājam anu rājati ṣṭup
camūṣac chyenaḥ śakuno vibhṛtvā govindur drapsa āyudhāni bibhrat
apām ūrmiṃ sacamānaḥ samudraṃ turīyaṃ dhāma mahiṣo vivakti
maryo na śubhras tanvam mṛjāno 'tyo na sṛtvā sanaye dhanānām
vṛṣeva yūthā pari kośam arṣan kanikradac camvor ā viveśa
pavasvendo pavamāno mahobhiḥ kanikradat pari vārāṇy arṣa
krīḷañ camvor ā viśa pūyamāna indraṃ te raso madiro mamattu
prāsya dhārā bṛhatīr asṛgrann akto gobhiḥ kalaśāṃ ā viveśa
sāma kṛṇvan sāmanyo vipaścit krandann ety abhi sakhyur na jāmim
apaghnann eṣi pavamāna śatrūn priyāṃ na jāro abhigīta induḥ
sīdan vaneṣu śakuno na patvā somaḥ punānaḥ kalaśeṣu sattā
ā te rucaḥ pavamānasya soma yoṣeva yanti sudughāḥ sudhārāḥ
harir ānītaḥ puruvāro apsv acikradat kalaśe devayūnām
asya preṣā hemanā pūyamāno devo devebhiḥ sam apṛkta rasam
sutaḥ pavitram pary eti rebhan miteva sadma paśumānti hotā
bhadrā vastrā samanyā vasāno mahān kavir nivacanāni śaṃsan
ā vacyasva camvoḥ pūyamāno vicakṣaṇo jāgṛvir devavītau
sam u priyo mṛjyate sāno avye yaśastaro yaśasāṃ kṣaito asme
abhi svara dhanvā pūyamāno yūyam pāta svastibhiḥ sadā naḥ
pra gāyatābhy arcāma devān somaṃ hinota mahate dhanāya
svāduḥ pavāte ati vāram avyam ā sīdāti kalaśaṃ devayur naḥ
indur devānām upa sakhyam āyan sahasradhāraḥ pavate madāya
nṛbhi stavāno anu dhāma pūrvam agann indram mahate saubhagāya
stotre rāye harir arṣā punāna indram mado gacchatu te bharāya
devair yāhi sarathaṃ rādho acchā yūyam pāta svastibhiḥ sadā naḥ
pra kāvyam uśaneva bruvāṇo devo devānāṃ janimā vivakti
mahivrataḥ śucibandhuḥ pāvakaḥ padā varāho abhy eti rebhan
pra haṃsāsas tṛpalam manyum acchāmād astaṃ vṛṣagaṇā ayāsuḥ
āṅgūṣyam pavamānaṃ sakhāyo durmarṣaṃ sākam pra vadanti vāṇam
sa raṃhata urugāyasya jūtiṃ vṛthā krīḷantam mimate na gāvaḥ
parīṇasaṃ kṛṇute tigmaśṛṅgo divā harir dadṛśe naktam ṛjraḥ
indur vājī pavate gonyoghā indre somaḥ saha invan madāya
hanti rakṣo bādhate pary arātīr varivaḥ kṛṇvan vṛjanasya rājā
adha dhārayā madhvā pṛcānas tiro roma pavate adridugdhaḥ
indur indrasya sakhyaṃ juṣāṇo devo devasya matsaro madāya
abhi priyāṇi pavate punāno devo devān svena rasena pṛñcan
indur dharmāṇy ṛtuthā vasāno daśa kṣipo avyata sāno avye
vṛṣā śoṇo abhikanikradad gā nadayann eti pṛthivīm uta dyām
indrasyeva vagnur ā śṛṇva ājau pracetayann arṣati vācam emām
rasāyyaḥ payasā pinvamāna īrayann eṣi madhumantam aṃśum
pavamānaḥ saṃtanim eṣi kṛṇvann indrāya soma pariṣicyamānaḥ
evā pavasva madiro madāyodagrābhasya namayan vadhasnaiḥ
pari varṇam bharamāṇo ruśantaṃ gavyur no arṣa pari soma siktaḥ
juṣṭvī na indo supathā sugāny urau pavasva varivāṃsi kṛṇvan
ghaneva viṣvag duritāni vighnann adhi ṣṇunā dhanva sāno avye
vṛṣṭiṃ no arṣa divyāṃ jigatnum iḷāvatīṃ śaṅgayīṃ jīradānum
stukeva vītā dhanvā vicinvan bandhūṃr imāṃ avarāṃ indo vāyūn
granthiṃ na vi ṣya grathitam punāna ṛjuṃ ca gātuṃ vṛjinaṃ ca soma
atyo na krado harir ā sṛjāno maryo deva dhanva pastyāvān
juṣṭo madāya devatāta indo pari ṣṇunā dhanva sāno avye
sahasradhāraḥ surabhir adabdhaḥ pari srava vājasātau nṛṣahye
araśmāno ye 'rathā ayuktā atyāso na sasṛjānāsa ājau
ete śukrāso dhanvanti somā devāsas tāṃ upa yātā pibadhyai
evā na indo abhi devavītim pari srava nabho arṇaś camūṣu
somo asmabhyaṃ kāmyam bṛhantaṃ rayiṃ dadātu vīravantam ugram
takṣad yadī manaso venato vāg jyeṣṭhasya vā dharmaṇi kṣor anīke
ād īm āyan varam ā vāvaśānā juṣṭam patiṃ kalaśe gāva indum
pra dānudo divyo dānupinva ṛtam ṛtāya pavate sumedhāḥ
dharmā bhuvad vṛjanyasya rājā pra raśmibhir daśabhir bhāri bhūma
pavitrebhiḥ pavamāno nṛcakṣā rājā devānām uta martyānām
dvitā bhuvad rayipatī rayīṇām ṛtam bharat subhṛtaṃ cārv induḥ
arvāṃ iva śravase sātim acchendrasya vāyor abhi vītim arṣa
sa naḥ sahasrā bṛhatīr iṣo dā bhavā soma draviṇovit punānaḥ
devāvyo naḥ pariṣicyamānāḥ kṣayaṃ suvīraṃ dhanvantu somāḥ
āyajyavaḥ sumatiṃ viśvavārā hotāro na diviyajo mandratamāḥ
evā deva devatāte pavasva mahe soma psarase devapānaḥ
mahaś cid dhi ṣmasi hitāḥ samarye kṛdhi suṣṭhāne rodasī punānaḥ
aśvo no krado vṛṣabhir yujānaḥ siṃho na bhīmo manaso javīyān
arvācīnaiḥ pathibhir ye rajiṣṭhā ā pavasva saumanasaṃ na indo
śataṃ dhārā devajātā asṛgran sahasram enāḥ kavayo mṛjanti
indo sanitraṃ diva ā pavasva puraetāsi mahato dhanasya
divo na sargā asasṛgram ahnāṃ rājā na mitram pra mināti dhīraḥ
pitur na putraḥ kratubhir yatāna ā pavasva viśe asyā ajītim
pra te dhārā madhumatīr asṛgran vārān yat pūto atyeṣy avyān
pavamāna pavase dhāma gonāṃ jajñānaḥ sūryam apinvo arkaiḥ
kanikradad anu panthām ṛtasya śukro vi bhāsy amṛtasya dhāma
sa indrāya pavase matsaravān hinvāno vācam matibhiḥ kavīnām
divyaḥ suparṇo 'va cakṣi soma pinvan dhārāḥ karmaṇā devavītau
endo viśa kalaśaṃ somadhānaṃ krandann ihi sūryasyopa raśmim
tisro vāca īrayati pra vahnir ṛtasya dhītim brahmaṇo manīṣām
gāvo yanti gopatim pṛcchamānāḥ somaṃ yanti matayo vāvaśānāḥ
somaṃ gāvo dhenavo vāvaśānāḥ somaṃ viprā matibhiḥ pṛcchamānāḥ
somaḥ sutaḥ pūyate ajyamānaḥ some arkās triṣṭubhaḥ saṃ navante
evā naḥ soma pariṣicyamāna ā pavasva pūyamānaḥ svasti
indram ā viśa bṛhatā raveṇa vardhayā vācaṃ janayā purandhim
ā jāgṛvir vipra ṛtā matīnāṃ somaḥ punāno asadac camūṣu
sapanti yam mithunāso nikāmā adhvaryavo rathirāsaḥ suhastāḥ
sa punāna upa sūre na dhātobhe aprā rodasī vi ṣa āvaḥ
priyā cid yasya priyasāsa ūtī sa tū dhanaṃ kāriṇe na pra yaṃsat
sa vardhitā vardhanaḥ pūyamānaḥ somo mīḍhvāṃ abhi no jyotiṣāvīt
yenā naḥ pūrve pitaraḥ padajñāḥ svarvido abhi gā adrim uṣṇan
akrān samudraḥ prathame vidharmañ janayan prajā bhuvanasya rājā
vṛṣā pavitre adhi sāno avye bṛhat somo vāvṛdhe suvāna induḥ
mahat tat somo mahiṣaś cakārāpāṃ yad garbho 'vṛṇīta devān
adadhād indre pavamāna ojo 'janayat sūrye jyotir induḥ
matsi vāyum iṣṭaye rādhase ca matsi mitrāvaruṇā pūyamānaḥ
matsi śardho mārutam matsi devān matsi dyāvāpṛthivī deva soma
ṛjuḥ pavasva vṛjinasya hantāpāmīvām bādhamāno mṛdhaś ca
abhiśrīṇan payaḥ payasābhi gonām indrasya tvaṃ tava vayaṃ sakhāyaḥ
madhvaḥ sūdam pavasva vasva utsaṃ vīraṃ ca na ā pavasvā bhagaṃ ca
svadasvendrāya pavamāna indo rayiṃ ca na ā pavasvā samudrāt
somaḥ suto dhārayātyo na hitvā sindhur na nimnam abhi vājy akṣāḥ
ā yoniṃ vanyam asadat punānaḥ sam indur gobhir asarat sam adbhiḥ
eṣa sya te pavata indra somaś camūṣu dhīra uśate tavasvān
svarcakṣā rathiraḥ satyaśuṣmaḥ kāmo na yo devayatām asarji
eṣa pratnena vayasā punānas tiro varpāṃsi duhitur dadhānaḥ
vasānaḥ śarma trivarūtham apsu hoteva yāti samaneṣu rebhan
nū nas tvaṃ rathiro deva soma pari srava camvoḥ pūyamānaḥ
apsu svādiṣṭho madhumāṃ ṛtāvā devo na yaḥ savitā satyamanmā
abhi vāyuṃ vīty arṣā gṛṇāno 'bhi mitrāvaruṇā pūyamānaḥ
abhī naraṃ dhījavanaṃ ratheṣṭhām abhīndraṃ vṛṣaṇaṃ vajrabāhum
abhi vastrā suvasanāny arṣābhi dhenūḥ sudughāḥ pūyamānaḥ
abhi candrā bhartave no hiraṇyābhy aśvān rathino deva soma
abhī no arṣa divyā vasūny abhi viśvā pārthivā pūyamānaḥ
abhi yena draviṇam aśnavāmābhy ārṣeyaṃ jamadagnivan naḥ
ayā pavā pavasvainā vasūni māṃścatva indo sarasi pra dhanva
bradhnaś cid atra vāto na jūtaḥ purumedhaś cit takave naraṃ dāt
uta na enā pavayā pavasvādhi śrute śravāyyasya tīrthe
ṣaṣṭiṃ sahasrā naiguto vasūni vṛkṣaṃ na pakvaṃ dhūnavad raṇāya
mahīme asya vṛṣanāma śūṣe māṃścatve vā pṛśane vā vadhatre
asvāpayan nigutaḥ snehayac cāpāmitrāṃ apācito acetaḥ
saṃ trī pavitrā vitatāny eṣy anv ekaṃ dhāvasi pūyamānaḥ
asi bhago asi dātrasya dātāsi maghavā maghavadbhya indo
eṣa viśvavit pavate manīṣī somo viśvasya bhuvanasya rājā
drapsāṃ īrayan vidatheṣv indur vi vāram avyaṃ samayāti yāti
induṃ rihanti mahiṣā adabdhāḥ pade rebhanti kavayo na gṛdhrāḥ
hinvanti dhīrā daśabhiḥ kṣipābhiḥ sam añjate rūpam apāṃ rasena
tvayā vayam pavamānena soma bhare kṛtaṃ vi cinuyāma śaśvat
tan no mitro varuṇo māmahantām aditiḥ sindhuḥ pṛthivī uta dyauḥ
abhi no vājasātamaṃ rayim arṣa puruspṛham
indo sahasrabharṇasaṃ tuvidyumnaṃ vibhvāsaham
pari ṣya suvāno avyayaṃ rathe na varmāvyata
indur abhi druṇā hito hiyāno dhārābhir akṣāḥ
pari ṣya suvāno akṣā indur avye madacyutaḥ
dhārā ya ūrdhvo adhvare bhrājā naiti gavyayuḥ
sa hi tvaṃ deva śaśvate vasu martāya dāśuṣe
indo sahasriṇaṃ rayiṃ śatātmānaṃ vivāsasi
vayaṃ te asya vṛtrahan vaso vasvaḥ puruspṛhaḥ
ni nediṣṭhatamā iṣaḥ syāma sumnasyādhrigo
dvir yam pañca svayaśasaṃ svasāro adrisaṃhatam
priyam indrasya kāmyam prasnāpayanty ūrmiṇam
pari tyaṃ haryataṃ harim babhrum punanti vāreṇa
yo devān viśvāṃ it pari madena saha gacchati
asya vo hy avasā pānto dakṣasādhanam
yaḥ sūriṣu śravo bṛhad dadhe svar ṇa haryataḥ
sa vāṃ yajñeṣu mānavī indur janiṣṭa rodasī
devo devī giriṣṭhā asredhan taṃ tuviṣvaṇi
indrāya soma pātave vṛtraghne pari ṣicyase
nare ca dakṣiṇāvate devāya sadanāsade
te pratnāso vyuṣṭiṣu somāḥ pavitre akṣaran
apaprothantaḥ sanutar huraścitaḥ prātas tāṃ apracetasaḥ
taṃ sakhāyaḥ purorucaṃ yūyaṃ vayaṃ ca sūrayaḥ
aśyāma vājagandhyaṃ sanema vājapastyam
ā haryatāya dhṛṣṇave dhanus tanvanti pauṃsyam
śukrāṃ vayanty asurāya nirṇijaṃ vipām agre mahīyuvaḥ
adha kṣapā pariṣkṛto vājāṃ abhi pra gāhate
yadī vivasvato dhiyo hariṃ hinvanti yātave
tam asya marjayāmasi mado ya indrapātamaḥ
yaṃ gāva āsabhir dadhuḥ purā nūnaṃ ca sūrayaḥ
taṃ gāthayā purāṇyā punānam abhy anūṣata
uto kṛpanta dhītayo devānāṃ nāma bibhratīḥ
tam ukṣamāṇam avyaye vāre punanti dharṇasim
dūtaṃ na pūrvacittaya ā śāsate manīṣiṇaḥ
sa punāno madintamaḥ somaś camūṣu sīdati
paśau na reta ādadhat patir vacasyate dhiyaḥ
sa mṛjyate sukarmabhir devo devebhyaḥ sutaḥ
vide yad āsu saṃdadir mahīr apo vi gāhate
suta indo pavitra ā nṛbhir yato vi nīyase
indrāya matsarintamaś camūṣv ā ni ṣīdasi
abhī navante adruhaḥ priyam indrasya kāmyam
vatsaṃ na pūrva āyuni jātaṃ rihanti mātaraḥ
punāna indav ā bhara soma dvibarhasaṃ rayim
tvaṃ vasūni puṣyasi viśvāni dāśuṣo gṛhe
tvaṃ dhiyam manoyujaṃ sṛjā vṛṣṭiṃ na tanyatuḥ
tvaṃ vasūni pārthivā divyā ca soma puṣyasi
pari te jigyuṣo yathā dhārā sutasya dhāvati
raṃhamāṇā vy avyayaṃ vāraṃ vājīva sānasiḥ
kratve dakṣāya naḥ kave pavasva soma dhārayā
indrāya pātave suto mitrāya varuṇāya ca
pavasva vājasātamaḥ pavitre dhārayā sutaḥ
indrāya soma viṣṇave devebhyo madhumattamaḥ
tvāṃ rihanti mātaro harim pavitre adruhaḥ
vatsaṃ jātaṃ na dhenavaḥ pavamāna vidharmaṇi
pavamāna mahi śravaś citrebhir yāsi raśmibhiḥ
śardhan tamāṃsi jighnase viśvāni dāśuṣo gṛhe
tvaṃ dyāṃ ca mahivrata pṛthivīṃ cāti jabhriṣe
prati drāpim amuñcathāḥ pavamāna mahitvanā
purojitī vo andhasaḥ sutāya mādayitnave
apa śvānaṃ śnathiṣṭana sakhāyo dīrghajihvyam
yo dhārayā pāvakayā pariprasyandate sutaḥ
indur aśvo na kṛtvyaḥ
taṃ duroṣam abhī naraḥ somaṃ viśvācyā dhiyā
yajñaṃ hinvanty adribhiḥ
sutāso madhumattamāḥ somā indrāya mandinaḥ
pavitravanto akṣaran devān gacchantu vo madāḥ
indur indrāya pavata iti devāso abruvan
vācas patir makhasyate viśvasyeśāna ojasā
sahasradhāraḥ pavate samudro vācamīṅkhayaḥ
somaḥ patī rayīṇāṃ sakhendrasya dive-dive
ayam pūṣā rayir bhagaḥ somaḥ punāno arṣati
patir viśvasya bhūmano vy akhyad rodasī ubhe
sam u priyā anūṣata gāvo madāya ghṛṣvayaḥ
somāsaḥ kṛṇvate pathaḥ pavamānāsa indavaḥ
ya ojiṣṭhas tam ā bhara pavamāna śravāyyam
yaḥ pañca carṣaṇīr abhi rayiṃ yena vanāmahai
somāḥ pavanta indavo 'smabhyaṃ gātuvittamāḥ
mitrāḥ suvānā arepasaḥ svādhyaḥ svarvidaḥ
suṣvāṇāso vy adribhiś citānā gor adhi tvaci
iṣam asmabhyam abhitaḥ sam asvaran vasuvidaḥ
ete pūtā vipaścitaḥ somāso dadhyāśiraḥ
sūryāso na darśatāso jigatnavo dhruvā ghṛte
pra sunvānasyāndhaso marto na vṛta tad vacaḥ
apa śvānam arādhasaṃ hatā makhaṃ na bhṛgavaḥ
ā jāmir atke avyata bhuje na putra oṇyoḥ
saraj jāro na yoṣaṇāṃ varo na yonim āsadam
sa vīro dakṣasādhano vi yas tastambha rodasī
hariḥ pavitre avyata vedhā na yonim āsadam
avyo vārebhiḥ pavate somo gavye adhi tvaci
kanikradad vṛṣā harir indrasyābhy eti niṣkṛtam
krāṇā śiśur mahīnāṃ hinvann ṛtasya dīdhitim
viśvā pari priyā bhuvad adha dvitā
upa tritasya pāṣyor abhakta yad guhā padam
yajñasya sapta dhāmabhir adha priyam
trīṇi tritasya dhārayā pṛṣṭheṣv erayā rayim
mimīte asya yojanā vi sukratuḥ
jajñānaṃ sapta mātaro vedhām aśāsata śriye
ayaṃ dhruvo rayīṇāṃ ciketa yat
asya vrate sajoṣaso viśve devāso adruhaḥ
spārhā bhavanti rantayo juṣanta yat
yam ī garbham ṛtāvṛdho dṛśe cārum ajījanan
kavim maṃhiṣṭham adhvare puruspṛham
samīcīne abhi tmanā yahvī ṛtasya mātarā
tanvānā yajñam ānuṣag yad añjate
kratvā śukrebhir akṣabhir ṛṇor apa vrajaṃ divaḥ
hinvann ṛtasya dīdhitim prādhvare
pra punānāya vedhase somāya vaca udyatam
bhṛtiṃ na bharā matibhir jujoṣate
pari vārāṇy avyayā gobhir añjāno arṣati
trī ṣadhasthā punānaḥ kṛṇute hariḥ
pari kośam madhuścutam avyaye vāre arṣati
abhi vāṇīr ṛṣīṇāṃ sapta nūṣata
pari ṇetā matīnāṃ viśvadevo adābhyaḥ
somaḥ punānaś camvor viśad dhariḥ
pari daivīr anu svadhā indreṇa yāhi saratham
punāno vāghad vāghadbhir amartyaḥ
pari saptir na vājayur devo devebhyaḥ sutaḥ
vyānaśiḥ pavamāno vi dhāvati
sakhāya ā ni ṣīdata punānāya pra gāyata
śiśuṃ na yajñaiḥ pari bhūṣata śriye
sam ī vatsaṃ na mātṛbhiḥ sṛjatā gayasādhanam
devāvyam madam abhi dviśavasam
punātā dakṣasādhanaṃ yathā śardhāya vītaye
yathā mitrāya varuṇāya śantamaḥ
asmabhyaṃ tvā vasuvidam abhi vāṇīr anūṣata
gobhiṣ ṭe varṇam abhi vāsayāmasi
sa no madānām pata indo devapsarā asi
sakheva sakhye gātuvittamo bhava
sanemi kṛdhy asmad ā rakṣasaṃ kaṃ cid atriṇam
apādevaṃ dvayum aṃho yuyodhi naḥ
taṃ vaḥ sakhāyo madāya punānam abhi gāyata
śiśuṃ na yajñaiḥ svadayanta gūrtibhiḥ
saṃ vatsa iva mātṛbhir indur hinvāno ajyate
devāvīr mado matibhiḥ pariṣkṛtaḥ
ayaṃ dakṣāya sādhano 'yaṃ śardhāya vītaye
ayaṃ devebhyo madhumattamaḥ sutaḥ
goman na indo aśvavat sutaḥ sudakṣa dhanva
śuciṃ te varṇam adhi goṣu dīdharam
sa no harīṇām pata indo devapsarastamaḥ
sakheva sakhye naryo ruce bhava
sanemi tvam asmad āṃ adevaṃ kaṃ cid atriṇam
sāhvāṃ indo pari bādho apa dvayum
indram accha sutā ime vṛṣaṇaṃ yantu harayaḥ
śruṣṭī jātāsa indavaḥ svarvidaḥ
ayam bharāya sānasir indrāya pavate sutaḥ
somo jaitrasya cetati yathā vide
asyed indro madeṣv ā grābhaṃ gṛbhṇīta sānasim
vajraṃ ca vṛṣaṇam bharat sam apsujit
pra dhanvā soma jāgṛvir indrāyendo pari srava
dyumantaṃ śuṣmam ā bharā svarvidam
indrāya vṛṣaṇam madam pavasva viśvadarśataḥ
sahasrayāmā pathikṛd vicakṣaṇaḥ
asmabhyaṃ gātuvittamo devebhyo madhumattamaḥ
sahasraṃ yāhi pathibhiḥ kanikradat
pavasva devavītaya indo dhārābhir ojasā
ā kalaśam madhumān soma naḥ sadaḥ
tava drapsā udapruta indram madāya vāvṛdhuḥ
tvāṃ devāso amṛtāya kam papuḥ
ā naḥ sutāsa indavaḥ punānā dhāvatā rayim
vṛṣṭidyāvo rītyāpaḥ svarvidaḥ
somaḥ punāna ūrmiṇāvyo vāraṃ vi dhāvati
agre vācaḥ pavamānaḥ kanikradat
dhībhir hinvanti vājinaṃ vane krīḷantam atyavim
abhi tripṛṣṭham matayaḥ sam asvaran
asarji kalaśāṃ abhi mīḷhe saptir na vājayuḥ
punāno vācaṃ janayann asiṣyadat
pavate haryato harir ati hvarāṃsi raṃhyā
abhyarṣan stotṛbhyo vīravad yaśaḥ
ayā pavasva devayur madhor dhārā asṛkṣata
rebhan pavitram pary eṣi viśvataḥ
parīto ṣiñcatā sutaṃ somo ya uttamaṃ haviḥ
dadhanvāṃ yo naryo apsv antar ā suṣāva somam adribhiḥ
nūnam punāno 'vibhiḥ pari sravādabdhaḥ surabhintaraḥ
sute cit tvāpsu madāmo andhasā śrīṇanto gobhir uttaram
pari suvānaś cakṣase devamādanaḥ kratur indur vicakṣaṇaḥ
punānaḥ soma dhārayāpo vasāno arṣasi
ā ratnadhā yonim ṛtasya sīdasy utso deva hiraṇyayaḥ
duhāna ūdhar divyam madhu priyam pratnaṃ sadhastham āsadat
āpṛcchyaṃ dharuṇaṃ vājy arṣati nṛbhir dhūto vicakṣaṇaḥ
punānaḥ soma jāgṛvir avyo vāre pari priyaḥ
tvaṃ vipro abhavo 'ṅgirastamo madhvā yajñam mimikṣa naḥ
somo mīḍhvān pavate gātuvittama ṛṣir vipro vicakṣaṇaḥ
tvaṃ kavir abhavo devavītama ā sūryaṃ rohayo divi
soma u ṣuvāṇaḥ sotṛbhir adhi ṣṇubhir avīnām
aśvayeva haritā yāti dhārayā mandrayā yāti dhārayā
anūpe gomān gobhir akṣāḥ somo dugdhābhir akṣāḥ
samudraṃ na saṃvaraṇāny agman mandī madāya tośate
ā soma suvāno adribhis tiro vārāṇy avyayā
jano na puri camvor viśad dhariḥ sado vaneṣu dadhiṣe
sa māmṛje tiro aṇvāni meṣyo mīḷhe saptir na vājayuḥ
anumādyaḥ pavamāno manīṣibhiḥ somo viprebhir ṛkvabhiḥ
pra soma devavītaye sindhur na pipye arṇasā
aṃśoḥ payasā madiro na jāgṛvir acchā kośam madhuścutam
ā haryato arjune atke avyata priyaḥ sūnur na marjyaḥ
tam īṃ hinvanty apaso yathā rathaṃ nadīṣv ā gabhastyoḥ
abhi somāsa āyavaḥ pavante madyam madam
samudrasyādhi viṣṭapi manīṣiṇo matsarāsaḥ svarvidaḥ
tarat samudram pavamāna ūrmiṇā rājā deva ṛtam bṛhat
arṣan mitrasya varuṇasya dharmaṇā pra hinvāna ṛtam bṛhat
nṛbhir yemāno haryato vicakṣaṇo rājā devaḥ samudriyaḥ
indrāya pavate madaḥ somo marutvate sutaḥ
sahasradhāro aty avyam arṣati tam ī mṛjanty āyavaḥ
punānaś camū janayan matiṃ kaviḥ somo deveṣu raṇyati
apo vasānaḥ pari gobhir uttaraḥ sīdan vaneṣv avyata
tavāhaṃ soma rāraṇa sakhya indo dive-dive
purūṇi babhro ni caranti mām ava paridhīṃr ati tāṃ ihi
utāhaṃ naktam uta soma te divā sakhyāya babhra ūdhani
ghṛṇā tapantam ati sūryam paraḥ śakunā iva paptima
mṛjyamānaḥ suhastya samudre vācam invasi
rayim piśaṅgam bahulam puruspṛham pavamānābhy arṣasi
mṛjāno vāre pavamāno avyaye vṛṣāva cakrado vane
devānāṃ soma pavamāna niṣkṛtaṃ gobhir añjāno arṣasi
pavasva vājasātaye 'bhi viśvāni kāvyā
tvaṃ samudram prathamo vi dhārayo devebhyaḥ soma matsaraḥ
sa tū pavasva pari pārthivaṃ rajo divyā ca soma dharmabhiḥ
tvāṃ viprāso matibhir vicakṣaṇa śubhraṃ hinvanti dhītibhiḥ
pavamānā asṛkṣata pavitram ati dhārayā
marutvanto matsarā indriyā hayā medhām abhi prayāṃsi ca
apo vasānaḥ pari kośam arṣatīndur hiyānaḥ sotṛbhiḥ
janayañ jyotir mandanā avīvaśad gāḥ kṛṇvāno na nirṇijam
pavasva madhumattama indrāya soma kratuvittamo madaḥ
mahi dyukṣatamo madaḥ
yasya te pītvā vṛṣabho vṛṣāyate 'sya pītā svarvidaḥ
sa supraketo abhy akramīd iṣo 'cchā vājaṃ naitaśaḥ
tvaṃ hy aṅga daivyā pavamāna janimāni dyumattamaḥ
amṛtatvāya ghoṣayaḥ
yenā navagvo dadhyaṅṅ aporṇute yena viprāsa āpire
devānāṃ sumne amṛtasya cāruṇo yena śravāṃsy ānaśuḥ
eṣa sya dhārayā suto 'vyo vārebhiḥ pavate madintamaḥ
krīḷann ūrmir apām iva
ya usriyā apyā antar aśmano nir gā akṛntad ojasā
abhi vrajaṃ tatniṣe gavyam aśvyaṃ varmīva dhṛṣṇav ā ruja
ā sotā pari ṣiñcatāśvaṃ na stomam apturaṃ rajasturam
vanakrakṣam udaprutam
sahasradhāraṃ vṛṣabham payovṛdham priyaṃ devāya janmane
ṛtena ya ṛtajāto vivāvṛdhe rājā deva ṛtam bṛhat
abhi dyumnam bṛhad yaśa iṣas pate didīhi deva devayuḥ
vi kośam madhyamaṃ yuva
ā vacyasva sudakṣa camvoḥ suto viśāṃ vahnir na viśpatiḥ
vṛṣṭiṃ divaḥ pavasva rītim apāṃ jinvā gaviṣṭaye dhiyaḥ
etam u tyam madacyutaṃ sahasradhāraṃ vṛṣabhaṃ divo duhuḥ
viśvā vasūni bibhratam
vṛṣā vi jajñe janayann amartyaḥ pratapañ jyotiṣā tamaḥ
sa suṣṭutaḥ kavibhir nirṇijaṃ dadhe tridhātv asya daṃsasā
sa sunve yo vasūnāṃ yo rāyām ānetā ya iḷānām
somo yaḥ sukṣitīnām
yasya na indraḥ pibād yasya maruto yasya vāryamaṇā bhagaḥ
ā yena mitrāvaruṇā karāmaha endram avase mahe
indrāya soma pātave nṛbhir yataḥ svāyudho madintamaḥ
pavasva madhumattamaḥ
indrasya hārdi somadhānam ā viśa samudram iva sindhavaḥ
juṣṭo mitrāya varuṇāya vāyave divo viṣṭambha uttamaḥ
pari pra dhanvendrāya soma svādur mitrāya pūṣṇe bhagāya
indras te soma sutasya peyāḥ kratve dakṣāya viśve ca devāḥ
evāmṛtāya mahe kṣayāya sa śukro arṣa divyaḥ pīyūṣaḥ
pavasva soma mahān samudraḥ pitā devānāṃ viśvābhi dhāma
śukraḥ pavasva devebhyaḥ soma dive pṛthivyai śaṃ ca prajāyai
divo dhartāsi śukraḥ pīyūṣaḥ satye vidharman vājī pavasva
pavasva soma dyumnī sudhāro mahām avīnām anu pūrvyaḥ
nṛbhir yemāno jajñānaḥ pūtaḥ kṣarad viśvāni mandraḥ svarvit
induḥ punānaḥ prajām urāṇaḥ karad viśvāni draviṇāni naḥ
pavasva soma kratve dakṣāyāśvo na nikto vājī dhanāya
taṃ te sotāro rasam madāya punanti somam mahe dyumnāya
śiśuṃ jajñānaṃ harim mṛjanti pavitre somaṃ devebhya indum
induḥ paviṣṭa cārur madāyāpām upasthe kavir bhagāya
bibharti cārv indrasya nāma yena viśvāni vṛtrā jaghāna
pibanty asya viśve devāso gobhiḥ śrītasya nṛbhiḥ sutasya
pra suvāno akṣāḥ sahasradhāras tiraḥ pavitraṃ vi vāram avyam
sa vājy akṣāḥ sahasraretā adbhir mṛjāno gobhiḥ śrīṇānaḥ
pra soma yāhīndrasya kukṣā nṛbhir yemāno adribhiḥ sutaḥ
asarji vājī tiraḥ pavitram indrāya somaḥ sahasradhāraḥ
añjanty enam madhvo rasenendrāya vṛṣṇa indum madāya
devebhyas tvā vṛthā pājase 'po vasānaṃ harim mṛjanti
indur indrāya tośate ni tośate śrīṇann ugro riṇann apaḥ
pary ū ṣu pra dhanva vājasātaye pari vṛtrāṇi sakṣaṇiḥ
dviṣas taradhyā ṛṇayā na īyase
anu hi tvā sutaṃ soma madāmasi mahe samaryarājye
vājāṃ abhi pavamāna pra gāhase
ajījano hi pavamāna sūryaṃ vidhāre śakmanā payaḥ
gojīrayā raṃhamāṇaḥ purandhyā
ajījano amṛta martyeṣv āṃ ṛtasya dharmann amṛtasya cāruṇaḥ
sadāsaro vājam acchā saniṣyadat
abhy-abhi hi śravasā tatardithotsaṃ na kaṃ cij janapānam akṣitam
śaryābhir na bharamāṇo gabhastyoḥ
ād īṃ ke cit paśyamānāsa āpyaṃ vasuruco divyā abhy anūṣata
vāraṃ na devaḥ savitā vy ūrṇute
tve soma prathamā vṛktabarhiṣo mahe vājāya śravase dhiyaṃ dadhuḥ
sa tvaṃ no vīra vīryāya codaya
divaḥ pīyūṣam pūrvyaṃ yad ukthyam maho gāhād diva ā nir adhukṣata
indram abhi jāyamānaṃ sam asvaran
adha yad ime pavamāna rodasī imā ca viśvā bhuvanābhi majmanā
yūthe na niṣṭhā vṛṣabho vi tiṣṭhase
somaḥ punāno avyaye vāre śiśur na krīḷan pavamāno akṣāḥ
sahasradhāraḥ śatavāja induḥ
eṣa punāno madhumāṃ ṛtāvendrāyenduḥ pavate svādur ūrmiḥ
vājasanir varivovid vayodhāḥ
sa pavasva sahamānaḥ pṛtanyūn sedhan rakṣāṃsy apa durgahāṇi
svāyudhaḥ sāsahvān soma śatrūn
ayā rucā hariṇyā punāno viśvā dveṣāṃsi tarati svayugvabhiḥ sūro na svayugvabhiḥ
dhārā sutasya rocate punāno aruṣo hariḥ
viśvā yad rūpā pariyāty ṛkvabhiḥ saptāsyebhir ṛkvabhiḥ
tvaṃ tyat paṇīnāṃ vido vasu sam mātṛbhir marjayasi sva ā dama ṛtasya dhītibhir dame
parāvato na sāma tad yatrā raṇanti dhītayaḥ
tridhātubhir aruṣībhir vayo dadhe rocamāno vayo dadhe
pūrvām anu pradiśaṃ yāti cekitat saṃ raśmibhir yatate darśato ratho daivyo darśato rathaḥ
agmann ukthāni pauṃsyendraṃ jaitrāya harṣayan
vajraś ca yad bhavatho anapacyutā samatsv anapacyutā
nānānaṃ vā u no dhiyo vi vratāni janānām
takṣā riṣṭaṃ rutam bhiṣag brahmā sunvantam icchatīndrāyendo pari srava
jaratībhir oṣadhībhiḥ parṇebhiḥ śakunānām
kārmāro aśmabhir dyubhir hiraṇyavantam icchatīndrāyendo pari srava
kārur ahaṃ tato bhiṣag upalaprakṣiṇī nanā
nānādhiyo vasūyavo 'nu gā iva tasthimendrāyendo pari srava
aśvo voḷhā sukhaṃ rathaṃ hasanām upamantriṇaḥ
śepo romaṇvantau bhedau vār in maṇḍūka icchatīndrāyendo pari srava
śaryaṇāvati somam indraḥ pibatu vṛtrahā
balaṃ dadhāna ātmani kariṣyan vīryam mahad indrāyendo pari srava
ā pavasva diśām pata ārjīkāt soma mīḍhvaḥ
ṛtavākena satyena śraddhayā tapasā suta indrāyendo pari srava
parjanyavṛddham mahiṣaṃ taṃ sūryasya duhitābharat
taṃ gandharvāḥ praty agṛbhṇan taṃ some rasam ādadhur indrāyendo pari srava
ṛtaṃ vadann ṛtadyumna satyaṃ vadan satyakarman
śraddhāṃ vadan soma rājan dhātrā soma pariṣkṛta indrāyendo pari srava
satyamugrasya bṛhataḥ saṃ sravanti saṃsravāḥ
saṃ yanti rasino rasāḥ punāno brahmaṇā hara indrāyendo pari srava
yatra brahmā pavamāna chandasyāṃ vācaṃ vadan
grāvṇā some mahīyate somenānandaṃ janayann indrāyendo pari srava
yatra jyotir ajasraṃ yasmiṃl loke svar hitam
tasmin māṃ dhehi pavamānāmṛte loke akṣita indrāyendo pari srava
yatra rājā vaivasvato yatrāvarodhanaṃ divaḥ
yatrāmūr yahvatīr āpas tatra mām amṛtaṃ kṛdhīndrāyendo pari srava
yatrānukāmaṃ caraṇaṃ trināke tridive divaḥ
lokā yatra jyotiṣmantas tatra mām amṛtaṃ kṛdhīndrāyendo pari srava
yatra kāmā nikāmāś ca yatra bradhnasya viṣṭapam
svadhā ca yatra tṛptiś ca tatra mām amṛtaṃ kṛdhīndrāyendo pari srava
yatrānandāś ca modāś ca mudaḥ pramuda āsate
kāmasya yatrāptāḥ kāmās tatra mām amṛtaṃ kṛdhīndrāyendo pari srava
ya indoḥ pavamānasyānu dhāmāny akramīt
tam āhuḥ suprajā iti yas te somāvidhan mana indrāyendo pari srava
ṛṣe mantrakṛtāṃ stomaiḥ kaśyapodvardhayan giraḥ
somaṃ namasya rājānaṃ yo jajñe vīrudhām patir indrāyendo pari srava
sapta diśo nānāsūryāḥ sapta hotāra ṛtvijaḥ
devā ādityā ye sapta tebhiḥ somābhi rakṣa na indrāyendo pari srava
yat te rājañ chṛtaṃ havis tena somābhi rakṣa naḥ
arātīvā mā nas tārīn mo ca naḥ kiṃ canāmamad indrāyendo pari srava
agre bṛhann uṣasām ūrdhvo asthān nirjaganvān tamaso jyotiṣāgāt
agnir bhānunā ruśatā svaṅga ā jāto viśvā sadmāny aprāḥ
sa jāto garbho asi rodasyor agne cārur vibhṛta oṣadhīṣu
citraḥ śiśuḥ pari tamāṃsy aktūn pra mātṛbhyo adhi kanikradad gāḥ
viṣṇur itthā paramam asya vidvāñ jāto bṛhann abhi pāti tṛtīyam
āsā yad asya payo akrata svaṃ sacetaso abhy arcanty atra
ata u tvā pitubhṛto janitrīr annāvṛdham prati caranty annaiḥ
tā īm praty eṣi punar anyarūpā asi tvaṃ vikṣu mānuṣīṣu hotā
hotāraṃ citraratham adhvarasya yajñasya-yajñasya ketuṃ ruśantam
pratyardhiṃ devasya-devasya mahnā śriyā tv agnim atithiṃ janānām
sa tu vastrāṇy adha peśanāni vasāno agnir nābhā pṛthivyāḥ
aruṣo jātaḥ pada iḷāyāḥ purohito rājan yakṣīha devān
ā hi dyāvāpṛthivī agna ubhe sadā putro na mātarā tatantha
pra yāhy acchośato yaviṣṭhāthā vaha sahasyeha devān
piprīhi devāṃ uśato yaviṣṭha vidvāṃ ṛtūṃr ṛtupate yajeha
ye daivyā ṛtvijas tebhir agne tvaṃ hotṝṇām asy āyajiṣṭhaḥ
veṣi hotram uta potraṃ janānām mandhātāsi draviṇodā ṛtāvā
svāhā vayaṃ kṛṇavāmā havīṃṣi devo devān yajatv agnir arhan
ā devānām api panthām aganma yac chaknavāma tad anu pravoḷhum
agnir vidvān sa yajāt sed u hotā so adhvarān sa ṛtūn kalpayāti
yad vo vayam pramināma vratāni viduṣāṃ devā aviduṣṭarāsaḥ
agniṣ ṭad viśvam ā pṛṇāti vidvān yebhir devāṃ ṛtubhiḥ kalpayāti
yat pākatrā manasā dīnadakṣā na yajñasya manvate martyāsaḥ
agniṣ ṭad dhotā kratuvid vijānan yajiṣṭho devāṃ ṛtuśo yajāti
viśveṣāṃ hy adhvarāṇām anīkaṃ citraṃ ketuṃ janitā tvā jajāna
sa ā yajasva nṛvatīr anu kṣā spārhā iṣaḥ kṣumatīr viśvajanyāḥ
yaṃ tvā dyāvāpṛthivī yaṃ tvāpas tvaṣṭā yaṃ tvā sujanimā jajāna
panthām anu pravidvān pitṛyāṇaṃ dyumad agne samidhāno vi bhāhi
ino rājann aratiḥ samiddho raudro dakṣāya suṣumāṃ adarśi
cikid vi bhāti bhāsā bṛhatāsiknīm eti ruśatīm apājan
kṛṣṇāṃ yad enīm abhi varpasā bhūj janayan yoṣām bṛhataḥ pitur jām
ūrdhvam bhānuṃ sūryasya stabhāyan divo vasubhir aratir vi bhāti
bhadro bhadrayā sacamāna āgāt svasāraṃ jāro abhy eti paścāt
supraketair dyubhir agnir vitiṣṭhan ruśadbhir varṇair abhi rāmam asthāt
asya yāmāso bṛhato na vagnūn indhānā agneḥ sakhyuḥ śivasya
īḍyasya vṛṣṇo bṛhataḥ svāso bhāmāso yāmann aktavaś cikitre
svanā na yasya bhāmāsaḥ pavante rocamānasya bṛhataḥ sudivaḥ
jyeṣṭhebhir yas tejiṣṭhaiḥ krīḷumadbhir varṣiṣṭhebhir bhānubhir nakṣati dyām
asya śuṣmāso dadṛśānapaver jehamānasya svanayan niyudbhiḥ
pratnebhir yo ruśadbhir devatamo vi rebhadbhir aratir bhāti vibhvā
sa ā vakṣi mahi na ā ca satsi divaspṛthivyor aratir yuvatyoḥ
agniḥ sutukaḥ sutukebhir aśvai rabhasvadbhī rabhasvāṃ eha gamyāḥ
pra te yakṣi pra ta iyarmi manma bhuvo yathā vandyo no haveṣu
dhanvann iva prapā asi tvam agna iyakṣave pūrave pratna rājan
yaṃ tvā janāso abhi saṃcaranti gāva uṣṇam iva vrajaṃ yaviṣṭha
dūto devānām asi martyānām antar mahāṃś carasi rocanena
śiśuṃ na tvā jenyaṃ vardhayantī mātā bibharti sacanasyamānā
dhanor adhi pravatā yāsi haryañ jigīṣase paśur ivāvasṛṣṭaḥ
mūrā amūra na vayaṃ cikitvo mahitvam agne tvam aṅga vitse
śaye vavriś carati jihvayādan rerihyate yuvatiṃ viśpatiḥ san
kūcij jāyate sanayāsu navyo vane tasthau palito dhūmaketuḥ
asnātāpo vṛṣabho na pra veti sacetaso yam praṇayanta martāḥ
tanūtyajeva taskarā vanargū raśanābhir daśabhir abhy adhītām
iyaṃ te agne navyasī manīṣā yukṣvā rathaṃ na śucayadbhir aṅgaiḥ
brahma ca te jātavedo namaś ceyaṃ ca gīḥ sadam id vardhanī bhūt
rakṣā ṇo agne tanayāni tokā rakṣota nas tanvo aprayucchan
ekaḥ samudro dharuṇo rayīṇām asmad dhṛdo bhūrijanmā vi caṣṭe
siṣakty ūdhar niṇyor upastha utsasya madhye nihitam padaṃ veḥ
samānaṃ nīḷaṃ vṛṣaṇo vasānāḥ saṃ jagmire mahiṣā arvatībhiḥ
ṛtasya padaṃ kavayo ni pānti guhā nāmāni dadhire parāṇi
ṛtāyinī māyinī saṃ dadhāte mitvā śiśuṃ jajñatur vardhayantī
viśvasya nābhiṃ carato dhruvasya kaveś cit tantum manasā viyantaḥ
ṛtasya hi vartanayaḥ sujātam iṣo vājāya pradivaḥ sacante
adhīvāsaṃ rodasī vāvasāne ghṛtair annair vāvṛdhāte madhūnām
sapta svasṝr aruṣīr vāvaśāno vidvān madhva uj jabhārā dṛśe kam
antar yeme antarikṣe purājā icchan vavrim avidat pūṣaṇasya
sapta maryādāḥ kavayas tatakṣus tāsām ekām id abhy aṃhuro gāt
āyor ha skambha upamasya nīḷe pathāṃ visarge dharuṇeṣu tasthau
asac ca sac ca parame vyoman dakṣasya janmann aditer upasthe
agnir ha naḥ prathamajā ṛtasya pūrva āyuni vṛṣabhaś ca dhenuḥ
ayaṃ sa yasya śarmann avobhir agner edhate jaritābhiṣṭau
jyeṣṭhebhir yo bhānubhir ṛṣūṇām paryeti parivīto vibhāvā
yo bhānubhir vibhāvā vibhāty agnir devebhir ṛtāvājasraḥ
ā yo vivāya sakhyā sakhibhyo 'parihvṛto atyo na saptiḥ
īśe yo viśvasyā devavīter īśe viśvāyur uṣaso vyuṣṭau
ā yasmin manā havīṃṣy agnāv ariṣṭaratha skabhnāti śūṣaiḥ
śūṣebhir vṛdho juṣāṇo arkair devāṃ acchā raghupatvā jigāti
mandro hotā sa juhvā yajiṣṭhaḥ sammiślo agnir ā jigharti devān
tam usrām indraṃ na rejamānam agniṃ gīrbhir namobhir ā kṛṇudhvam
ā yaṃ viprāso matibhir gṛṇanti jātavedasaṃ juhvaṃ sahānām
saṃ yasmin viśvā vasūni jagmur vāje nāśvāḥ saptīvanta evaiḥ
asme ūtīr indravātatamā arvācīnā agna ā kṛṇuṣva
adhā hy agne mahnā niṣadyā sadyo jajñāno havyo babhūtha
taṃ te devāso anu ketam āyann adhāvardhanta prathamāsa ūmāḥ
svasti no divo agne pṛthivyā viśvāyur dhehi yajathāya deva
sacemahi tava dasma praketair uruṣyā ṇa urubhir deva śaṃsaiḥ
imā agne matayas tubhyaṃ jātā gobhir aśvair abhi gṛṇanti rādhaḥ
yadā te marto anu bhogam ānaḍ vaso dadhāno matibhiḥ sujāta
agnim manye pitaram agnim āpim agnim bhrātaraṃ sadam it sakhāyam
agner anīkam bṛhataḥ saparyaṃ divi śukraṃ yajataṃ sūryasya
sidhrā agne dhiyo asme sanutrīr yaṃ trāyase dama ā nityahotā
ṛtāvā sa rohidaśvaḥ purukṣur dyubhir asmā ahabhir vāmam astu
dyubhir hitam mitram iva prayogam pratnam ṛtvijam adhvarasya jāram
bāhubhyām agnim āyavo 'jananta vikṣu hotāraṃ ny asādayanta
svayaṃ yajasva divi deva devān kiṃ te pākaḥ kṛṇavad apracetāḥ
yathāyaja ṛtubhir deva devān evā yajasva tanvaṃ sujāta
bhavā no agne 'vitota gopā bhavā vayaskṛd uta no vayodhāḥ
rāsvā ca naḥ sumaho havyadātiṃ trāsvota nas tanvo aprayucchan
pra ketunā bṛhatā yāty agnir ā rodasī vṛṣabho roravīti
divaś cid antāṃ upamāṃ ud ānaḷ apām upasthe mahiṣo vavardha
mumoda garbho vṛṣabhaḥ kakudmān asremā vatsaḥ śimīvāṃ arāvīt
sa devatāty udyatāni kṛṇvan sveṣu kṣayeṣu prathamo jigāti
ā yo mūrdhānam pitror arabdha ny adhvare dadhire sūro arṇaḥ
asya patmann aruṣīr aśvabudhnā ṛtasya yonau tanvo juṣanta
uṣa-uṣo hi vaso agram eṣi tvaṃ yamayor abhavo vibhāvā
ṛtāya sapta dadhiṣe padāni janayan mitraṃ tanve svāyai
bhuvaś cakṣur maha ṛtasya gopā bhuvo varuṇo yad ṛtāya veṣi
bhuvo apāṃ napāj jātavedo bhuvo dūto yasya havyaṃ jujoṣaḥ
bhuvo yajñasya rajasaś ca netā yatrā niyudbhiḥ sacase śivābhiḥ
divi mūrdhānaṃ dadhiṣe svarṣāṃ jihvām agne cakṛṣe havyavāham
asya tritaḥ kratunā vavre antar icchan dhītim pitur evaiḥ parasya
sacasyamānaḥ pitror upasthe jāmi bruvāṇa āyudhāni veti
sa pitryāṇy āyudhāni vidvān indreṣita āptyo abhy ayudhyat
triśīrṣāṇaṃ saptaraśmiṃ jaghanvān tvāṣṭrasya cin niḥ sasṛje trito gāḥ
bhūrīd indra udinakṣantam ojo 'vābhinat satpatir manyamānam
tvāṣṭrasya cid viśvarūpasya gonām ācakrāṇas trīṇi śīrṣā parā vark
āpo hi ṣṭhā mayobhuvas tā na ūrje dadhātana
mahe raṇāya cakṣase
yo vaḥ śivatamo rasas tasya bhājayateha naḥ
uśatīr iva mātaraḥ
tasmā araṃ gamāma vo yasya kṣayāya jinvatha
āpo janayathā ca naḥ
śaṃ no devīr abhiṣṭaya āpo bhavantu pītaye
śaṃ yor abhi sravantu naḥ
īśānā vāryāṇāṃ kṣayantīś carṣaṇīnām
apo yācāmi bheṣajam
apsu me somo abravīd antar viśvāni bheṣajā
agniṃ ca viśvaśambhuvam
āpaḥ pṛṇīta bheṣajaṃ varūthaṃ tanve mama
jyok ca sūryaṃ dṛśe
idam āpaḥ pra vahata yat kiṃ ca duritam mayi
yad vāham abhidudroha yad vā śepa utānṛtam
āpo adyānv acāriṣaṃ rasena sam agasmahi
payasvān agna ā gahi tam mā saṃ sṛja varcasā
o cit sakhāyaṃ sakhyā vavṛtyāṃ tiraḥ purū cid arṇavaṃ jaganvān
pitur napātam ā dadhīta vedhā adhi kṣami prataraṃ dīdhyānaḥ
na te sakhā sakhyaṃ vaṣṭy etat salakṣmā yad viṣurūpā bhavāti
mahas putrāso asurasya vīrā divo dhartāra urviyā pari khyan
uśanti ghā te amṛtāsa etad ekasya cit tyajasam martyasya
ni te mano manasi dhāyy asme janyuḥ patis tanvam ā viviśyāḥ
na yat purā cakṛmā kad dha nūnam ṛtā vadanto anṛtaṃ rapema
gandharvo apsv apyā ca yoṣā sā no nābhiḥ paramaṃ jāmi tan nau
garbhe nu nau janitā dampatī kar devas tvaṣṭā savitā viśvarūpaḥ
nakir asya pra minanti vratāni veda nāv asya pṛthivī uta dyauḥ
ko asya veda prathamasyāhnaḥ ka īṃ dadarśa ka iha pra vocat
bṛhan mitrasya varuṇasya dhāma kad u brava āhano vīcyā nṝn
yamasya mā yamyaṃ kāma āgan samāne yonau sahaśeyyāya
jāyeva patye tanvaṃ riricyāṃ vi cid vṛheva rathyeva cakrā
na tiṣṭhanti na ni miṣanty ete devānāṃ spaśa iha ye caranti
anyena mad āhano yāhi tūyaṃ tena vi vṛha rathyeva cakrā
rātrībhir asmā ahabhir daśasyet sūryasya cakṣur muhur un mimīyāt
divā pṛthivyā mithunā sabandhū yamīr yamasya bibhṛyād ajāmi
ā ghā tā gacchān uttarā yugāni yatra jāmayaḥ kṛṇavann ajāmi
upa barbṛhi vṛṣabhāya bāhum anyam icchasva subhage patim mat
kim bhrātāsad yad anātham bhavāti kim u svasā yan nirṛtir nigacchāt
kāmamūtā bahv etad rapāmi tanvā me tanvaṃ sam pipṛgdhi
na vā u te tanvā tanvaṃ sam papṛcyām pāpam āhur yaḥ svasāraṃ nigacchāt
anyena mat pramudaḥ kalpayasva na te bhrātā subhage vaṣṭy etat
bato batāsi yama naiva te mano hṛdayaṃ cāvidāma
anyā kila tvāṃ kakṣyeva yuktam pari ṣvajāte libujeva vṛkṣam
anyam ū ṣu tvaṃ yamy anya u tvām pari ṣvajāte libujeva vṛkṣam
tasya vā tvam mana icchā sa vā tavādhā kṛṇuṣva saṃvidaṃ subhadrām
vṛṣā vṛṣṇe duduhe dohasā divaḥ payāṃsi yahvo aditer adābhyaḥ
viśvaṃ sa veda varuṇo yathā dhiyā sa yajñiyo yajatu yajñiyāṃ ṛtūn
rapad gandharvīr apyā ca yoṣaṇā nadasya nāde pari pātu me manaḥ
iṣṭasya madhye aditir ni dhātu no bhrātā no jyeṣṭhaḥ prathamo vi vocati
so cin nu bhadrā kṣumatī yaśasvaty uṣā uvāsa manave svarvatī
yad īm uśantam uśatām anu kratum agniṃ hotāraṃ vidathāya jījanan
adha tyaṃ drapsaṃ vibhvaṃ vicakṣaṇaṃ vir ābharad iṣitaḥ śyeno adhvare
yadī viśo vṛṇate dasmam āryā agniṃ hotāram adha dhīr ajāyata
sadāsi raṇvo yavaseva puṣyate hotrābhir agne manuṣaḥ svadhvaraḥ
viprasya vā yac chaśamāna ukthyaṃ vājaṃ sasavāṃ upayāsi bhūribhiḥ
ud īraya pitarā jāra ā bhagam iyakṣati haryato hṛtta iṣyati
vivakti vahniḥ svapasyate makhas taviṣyate asuro vepate matī
yas te agne sumatim marto akṣat sahasaḥ sūno ati sa pra śṛṇve
iṣaṃ dadhāno vahamāno aśvair ā sa dyumāṃ amavān bhūṣati dyūn
yad agna eṣā samitir bhavāti devī deveṣu yajatā yajatra
ratnā ca yad vibhajāsi svadhāvo bhāgaṃ no atra vasumantaṃ vītāt
śrudhī no agne sadane sadhasthe yukṣvā ratham amṛtasya dravitnum
ā no vaha rodasī devaputre mākir devānām apa bhūr iha syāḥ
dyāvā ha kṣāmā prathame ṛtenābhiśrāve bhavataḥ satyavācā
devo yan martān yajathāya kṛṇvan sīdad dhotā pratyaṅ svam asuṃ yan
devo devān paribhūr ṛtena vahā no havyam prathamaś cikitvān
dhūmaketuḥ samidhā bhāṛjīko mandro hotā nityo vācā yajīyān
svāvṛg devasyāmṛtaṃ yadī gor ato jātāso dhārayanta urvī
viśve devā anu tat te yajur gur duhe yad enī divyaṃ ghṛtaṃ vāḥ
arcāmi vāṃ vardhāyāpo ghṛtasnū dyāvābhūmī śṛṇutaṃ rodasī me
ahā yad dyāvo 'sunītim ayan madhvā no atra pitarā śiśītām
kiṃ svin no rājā jagṛhe kad asyāti vrataṃ cakṛmā ko vi veda
mitraś cid dhi ṣmā juhurāṇo devāñ chloko na yātām api vājo asti
durmantv atrāmṛtasya nāma salakṣmā yad viṣurūpā bhavāti
yamasya yo manavate sumantv agne tam ṛṣva pāhy aprayucchan
yasmin devā vidathe mādayante vivasvataḥ sadane dhārayante
sūrye jyotir adadhur māsy aktūn pari dyotaniṃ carato ajasrā
yasmin devā manmani saṃcaranty apīcye na vayam asya vidma
mitro no atrāditir anāgān savitā devo varuṇāya vocat
śrudhī no agne sadane sadhasthe yukṣvā ratham amṛtasya dravitnum
ā no vaha rodasī devaputre mākir devānām apa bhūr iha syāḥ
yuje vām brahma pūrvyaṃ namobhir vi śloka etu pathyeva sūreḥ
śṛṇvantu viśve amṛtasya putrā ā ye dhāmāni divyāni tasthuḥ
yame iva yatamāne yad aitam pra vām bharan mānuṣā devayantaḥ
ā sīdataṃ svam u lokaṃ vidāne svāsasthe bhavatam indave naḥ
pañca padāni rupo anv arohaṃ catuṣpadīm anv emi vratena
akṣareṇa prati mima etām ṛtasya nābhāv adhi sam punāmi
devebhyaḥ kam avṛṇīta mṛtyum prajāyai kam amṛtaṃ nāvṛṇīta
bṛhaspatiṃ yajñam akṛṇvata ṛṣim priyāṃ yamas tanvam prārirecīt
sapta kṣaranti śiśave marutvate pitre putrāso apy avīvatann ṛtam
ubhe id asyobhayasya rājata ubhe yatete ubhayasya puṣyataḥ
pareyivāṃsam pravato mahīr anu bahubhyaḥ panthām anupaspaśānam
vaivasvataṃ saṃgamanaṃ janānāṃ yamaṃ rājānaṃ haviṣā duvasya
yamo no gātum prathamo viveda naiṣā gavyūtir apabhartavā u
yatrā naḥ pūrve pitaraḥ pareyur enā jajñānāḥ pathyā anu svāḥ
mātalī kavyair yamo aṅgirobhir bṛhaspatir ṛkvabhir vāvṛdhānaḥ
yāṃś ca devā vāvṛdhur ye ca devān svāhānye svadhayānye madanti
imaṃ yama prastaram ā hi sīdāṅgirobhiḥ pitṛbhiḥ saṃvidānaḥ
ā tvā mantrāḥ kaviśastā vahantv enā rājan haviṣā mādayasva
aṅgirobhir ā gahi yajñiyebhir yama vairūpair iha mādayasva
vivasvantaṃ huve yaḥ pitā te 'smin yajñe barhiṣy ā niṣadya
aṅgiraso naḥ pitaro navagvā atharvāṇo bhṛgavaḥ somyāsaḥ
teṣāṃ vayaṃ sumatau yajñiyānām api bhadre saumanase syāma
prehi prehi pathibhiḥ pūrvyebhir yatrā naḥ pūrve pitaraḥ pareyuḥ
ubhā rājānā svadhayā madantā yamam paśyāsi varuṇaṃ ca devam
saṃ gacchasva pitṛbhiḥ saṃ yameneṣṭāpūrtena parame vyoman
hitvāyāvadyam punar astam ehi saṃ gacchasva tanvā suvarcāḥ
apeta vīta vi ca sarpatāto 'smā etam pitaro lokam akran
ahobhir adbhir aktubhir vyaktaṃ yamo dadāty avasānam asmai
ati drava sārameyau śvānau caturakṣau śabalau sādhunā pathā
athā pitṝn suvidatrāṃ upehi yamena ye sadhamādam madanti
yau te śvānau yama rakṣitārau caturakṣau pathirakṣī nṛcakṣasau
tābhyām enam pari dehi rājan svasti cāsmā anamīvaṃ ca dhehi
urūṇasāv asutṛpā udumbalau yamasya dūtau carato janāṃ anu
tāv asmabhyaṃ dṛśaye sūryāya punar dātām asum adyeha bhadram
yamāya somaṃ sunuta yamāya juhutā haviḥ
yamaṃ ha yajño gacchaty agnidūto araṅkṛtaḥ
yamāya ghṛtavad dhavir juhota pra ca tiṣṭhata
sa no deveṣv ā yamad dīrgham āyuḥ pra jīvase
yamāya madhumattamaṃ rājñe havyaṃ juhotana
idaṃ nama ṛṣibhyaḥ pūrvajebhyaḥ pūrvebhyaḥ pathikṛdbhyaḥ
trikadrukebhiḥ patati ṣaḷ urvīr ekam id bṛhat
triṣṭub gāyatrī chandāṃsi sarvā tā yama āhitā
ud īratām avara ut parāsa un madhyamāḥ pitaraḥ somyāsaḥ
asuṃ ya īyur avṛkā ṛtajñās te no 'vantu pitaro haveṣu
idam pitṛbhyo namo astv adya ye pūrvāso ya uparāsa īyuḥ
ye pārthive rajasy ā niṣattā ye vā nūnaṃ suvṛjanāsu vikṣu
āham pitṝn suvidatrāṃ avitsi napātaṃ ca vikramaṇaṃ ca viṣṇoḥ
barhiṣado ye svadhayā sutasya bhajanta pitvas ta ihāgamiṣṭhāḥ
barhiṣadaḥ pitara ūty arvāg imā vo havyā cakṛmā juṣadhvam
ta ā gatāvasā śantamenāthā naḥ śaṃ yor arapo dadhāta
upahūtāḥ pitaraḥ somyāso barhiṣyeṣu nidhiṣu priyeṣu
ta ā gamantu ta iha śruvantv adhi bruvantu te 'vantv asmān
ācyā jānu dakṣiṇato niṣadyemaṃ yajñam abhi gṛṇīta viśve
mā hiṃsiṣṭa pitaraḥ kena cin no yad va āgaḥ puruṣatā karāma
āsīnāso aruṇīnām upasthe rayiṃ dhatta dāśuṣe martyāya
putrebhyaḥ pitaras tasya vasvaḥ pra yacchata ta ihorjaṃ dadhāta
ye naḥ pūrve pitaraḥ somyāso 'nūhire somapīthaṃ vasiṣṭhāḥ
tebhir yamaḥ saṃrarāṇo havīṃṣy uśann uśadbhiḥ pratikāmam attu
ye tātṛṣur devatrā jehamānā hotrāvida stomataṣṭāso arkaiḥ
āgne yāhi suvidatrebhir arvāṅ satyaiḥ kavyaiḥ pitṛbhir gharmasadbhiḥ
ye satyāso havirado haviṣpā indreṇa devaiḥ sarathaṃ dadhānāḥ
āgne yāhi sahasraṃ devavandaiḥ paraiḥ pūrvaiḥ pitṛbhir gharmasadbhiḥ
agniṣvāttāḥ pitara eha gacchata sadaḥ-sadaḥ sadata supraṇītayaḥ
attā havīṃṣi prayatāni barhiṣy athā rayiṃ sarvavīraṃ dadhātana
tvam agna īḷito jātavedo 'vāḍ ḍhavyāni surabhīṇi kṛtvī
prādāḥ pitṛbhyaḥ svadhayā te akṣann addhi tvaṃ deva prayatā havīṃṣi
ye ceha pitaro ye ca neha yāṃś ca vidma yāṃ u ca na pravidma
tvaṃ vettha yati te jātavedaḥ svadhābhir yajñaṃ sukṛtaṃ juṣasva
ye agnidagdhā ye anagnidagdhā madhye divaḥ svadhayā mādayante
tebhiḥ svarāḷ asunītim etāṃ yathāvaśaṃ tanvaṃ kalpayasva
mainam agne vi daho mābhi śoco māsya tvacaṃ cikṣipo mā śarīram
yadā śṛtaṃ kṛṇavo jātavedo 'them enam pra hiṇutāt pitṛbhyaḥ
śṛtaṃ yadā karasi jātavedo 'them enam pari dattāt pitṛbhyaḥ
yadā gacchāty asunītim etām athā devānāṃ vaśanīr bhavāti
sūryaṃ cakṣur gacchatu vātam ātmā dyāṃ ca gaccha pṛthivīṃ ca dharmaṇā
apo vā gaccha yadi tatra te hitam oṣadhīṣu prati tiṣṭhā śarīraiḥ
ajo bhāgas tapasā taṃ tapasva taṃ te śocis tapatu taṃ te arciḥ
yās te śivās tanvo jātavedas tābhir vahainaṃ sukṛtām u lokam
ava sṛja punar agne pitṛbhyo yas ta āhutaś carati svadhābhiḥ
āyur vasāna upa vetu śeṣaḥ saṃ gacchatāṃ tanvā jātavedaḥ
yat te kṛṣṇaḥ śakuna ātutoda pipīlaḥ sarpa uta vā śvāpadaḥ
agniṣ ṭad viśvād agadaṃ kṛṇotu somaś ca yo brāhmaṇāṃ āviveśa
agner varma pari gobhir vyayasva sam prorṇuṣva pīvasā medasā ca
net tvā dhṛṣṇur harasā jarhṛṣāṇo dadhṛg vidhakṣyan paryaṅkhayāte
imam agne camasam mā vi jihvaraḥ priyo devānām uta somyānām
eṣa yaś camaso devapānas tasmin devā amṛtā mādayante
kravyādam agnim pra hiṇomi dūraṃ yamarājño gacchatu ripravāhaḥ
ihaivāyam itaro jātavedā devebhyo havyaṃ vahatu prajānan
yo agniḥ kravyāt praviveśa vo gṛham imam paśyann itaraṃ jātavedasam
taṃ harāmi pitṛyajñāya devaṃ sa gharmam invāt parame sadhasthe
yo agniḥ kravyavāhanaḥ pitṝn yakṣad ṛtāvṛdhaḥ
pred u havyāni vocati devebhyaś ca pitṛbhya ā
uśantas tvā ni dhīmahy uśantaḥ sam idhīmahi
uśann uśata ā vaha pitṝn haviṣe attave
yaṃ tvam agne samadahas tam u nir vāpayā punaḥ
kiyāmbv atra rohatu pākadūrvā vyalkaśā
śītike śītikāvati hlādike hlādikāvati
maṇḍūkyā su saṃ gama imaṃ sv agniṃ harṣaya
tvaṣṭā duhitre vahatuṃ kṛṇotītīdaṃ viśvam bhuvanaṃ sam eti
yamasya mātā paryuhyamānā maho jāyā vivasvato nanāśa
apāgūhann amṛtām martyebhyaḥ kṛtvī savarṇām adadur vivasvate
utāśvināv abharad yat tad āsīd ajahād u dvā mithunā saraṇyūḥ
pūṣā tvetaś cyāvayatu pra vidvān anaṣṭapaśur bhuvanasya gopāḥ
sa tvaitebhyaḥ pari dadat pitṛbhyo 'gnir devebhyaḥ suvidatriyebhyaḥ
āyur viśvāyuḥ pari pāsati tvā pūṣā tvā pātu prapathe purastāt
yatrāsate sukṛto yatra te yayus tatra tvā devaḥ savitā dadhātu
pūṣemā āśā anu veda sarvāḥ so asmāṃ abhayatamena neṣat
svastidā āghṛṇiḥ sarvavīro 'prayucchan pura etu prajānan
prapathe pathām ajaniṣṭa pūṣā prapathe divaḥ prapathe pṛthivyāḥ
ubhe abhi priyatame sadhasthe ā ca parā ca carati prajānan
sarasvatīṃ devayanto havante sarasvatīm adhvare tāyamāne
sarasvatīṃ sukṛto ahvayanta sarasvatī dāśuṣe vāryaṃ dāt
sarasvati yā sarathaṃ yayātha svadhābhir devi pitṛbhir madantī
āsadyāsmin barhiṣi mādayasvānamīvā iṣa ā dhehy asme
sarasvatīṃ yām pitaro havante dakṣiṇā yajñam abhinakṣamāṇāḥ
sahasrārgham iḷo atra bhāgaṃ rāyas poṣaṃ yajamāneṣu dhehi
āpo asmān mātaraḥ śundhayantu ghṛtena no ghṛtapvaḥ punantu
viśvaṃ hi ripram pravahanti devīr ud id ābhyaḥ śucir ā pūta emi
drapsaś caskanda prathamāṃ anu dyūn imaṃ ca yonim anu yaś ca pūrvaḥ
samānaṃ yonim anu saṃcarantaṃ drapsaṃ juhomy anu sapta hotrāḥ
yas te drapsa skandati yas te aṃśur bāhucyuto dhiṣaṇāyā upasthāt
adhvaryor vā pari vā yaḥ pavitrāt taṃ te juhomi manasā vaṣaṭkṛtam
yas te drapsa skanno yas te aṃśur avaś ca yaḥ paraḥ srucā
ayaṃ devo bṛhaspatiḥ saṃ taṃ siñcatu rādhase
payasvatīr oṣadhayaḥ payasvan māmakaṃ vacaḥ
apām payasvad it payas tena mā saha śundhata
param mṛtyo anu parehi panthāṃ yas te sva itaro devayānāt
cakṣuṣmate śṛṇvate te bravīmi mā naḥ prajāṃ rīriṣo mota vīrān
mṛtyoḥ padaṃ yopayanto yad aita drāghīya āyuḥ prataraṃ dadhānāḥ
āpyāyamānāḥ prajayā dhanena śuddhāḥ pūtā bhavata yajñiyāsaḥ
ime jīvā vi mṛtair āvavṛtrann abhūd bhadrā devahūtir no adya
prāñco agāma nṛtaye hasāya drāghīya āyuḥ prataraṃ dadhānāḥ
imaṃ jīvebhyaḥ paridhiṃ dadhāmi maiṣāṃ nu gād aparo artham etam
śataṃ jīvantu śaradaḥ purūcīr antar mṛtyuṃ dadhatām parvatena
yathāhāny anupūrvam bhavanti yatha ṛtava ṛtubhir yanti sādhu
yathā na pūrvam aparo jahāty evā dhātar āyūṃṣi kalpayaiṣām
ā rohatāyur jarasaṃ vṛṇānā anupūrvaṃ yatamānā yati ṣṭha
iha tvaṣṭā sujanimā sajoṣā dīrgham āyuḥ karati jīvase vaḥ
imā nārīr avidhavāḥ supatnīr āñjanena sarpiṣā saṃ viśantu
anaśravo 'namīvāḥ suratnā ā rohantu janayo yonim agre
ud īrṣva nāry abhi jīvalokaṃ gatāsum etam upa śeṣa ehi
hastagrābhasya didhiṣos tavedam patyur janitvam abhi sam babhūtha
dhanur hastād ādadāno mṛtasyāsme kṣatrāya varcase balāya
atraiva tvam iha vayaṃ suvīrā viśvā spṛdho abhimātīr jayema
upa sarpa mātaram bhūmim etām uruvyacasam pṛthivīṃ suśevām
ūrṇamradā yuvatir dakṣiṇāvata eṣā tvā pātu nirṛter upasthāt
uc chvañcasva pṛthivi mā ni bādhathāḥ sūpāyanāsmai bhava sūpavañcanā
mātā putraṃ yathā sicābhy enam bhūma ūrṇuhi
ucchvañcamānā pṛthivī su tiṣṭhatu sahasram mita upa hi śrayantām
te gṛhāso ghṛtaścuto bhavantu viśvāhāsmai śaraṇāḥ santv atra
ut te stabhnāmi pṛthivīṃ tvat parīmaṃ logaṃ nidadhan mo ahaṃ riṣam
etāṃ sthūṇām pitaro dhārayantu te 'trā yamaḥ sādanā te minotu
pratīcīne mām ahanīṣvāḥ parṇam ivā dadhuḥ
pratīcīṃ jagrabhā vācam aśvaṃ raśanayā yathā
ni vartadhvam mānu gātāsmān siṣakta revatīḥ
agnīṣomā punarvasū asme dhārayataṃ rayim
punar enā ni vartaya punar enā ny ā kuru
indra eṇā ni yacchatv agnir enā upājatu
punar etā ni vartantām asmin puṣyantu gopatau
ihaivāgne ni dhārayeha tiṣṭhatu yā rayiḥ
yan niyānaṃ nyayanaṃ saṃjñānaṃ yat parāyaṇam
āvartanaṃ nivartanaṃ yo gopā api taṃ huve
ya udānaḍ vyayanaṃ ya udānaṭ parāyaṇam
āvartanaṃ nivartanam api gopā ni vartatām
ā nivarta ni vartaya punar na indra gā dehi
jīvābhir bhunajāmahai
pari vo viśvato dadha ūrjā ghṛtena payasā
ye devāḥ ke ca yajñiyās te rayyā saṃ sṛjantu naḥ
ā nivartana vartaya ni nivartana vartaya
bhūmyāś catasraḥ pradiśas tābhya enā ni vartaya
bhadraṃ no api vātaya manaḥ
agnim īḷe bhujāṃ yaviṣṭhaṃ śāsā mitraṃ durdharītum
yasya dharman svar enīḥ saparyanti mātur ūdhaḥ
yam āsā kṛpanīḷam bhāsāketuṃ vardhayanti
bhrājate śreṇidan
aryo viśāṃ gātur eti pra yad ānaḍ divo antān
kavir abhraṃ dīdyānaḥ
juṣad dhavyā mānuṣasyordhvas tasthāv ṛbhvā yajñe
minvan sadma pura eti
sa hi kṣemo havir yajñaḥ śruṣṭīd asya gātur eti
agniṃ devā vāśīmantam
yajñāsāhaṃ duva iṣe 'gnim pūrvasya śevasya
adreḥ sūnum āyum āhuḥ
naro ye ke cāsmad ā viśvet te vāma ā syuḥ
agniṃ haviṣā vardhantaḥ
kṛṣṇaḥ śveto 'ruṣo yāmo asya bradhna ṛjra uta śoṇo yaśasvān
hiraṇyarūpaṃ janitā jajāna
evā te agne vimado manīṣām ūrjo napād amṛtebhiḥ sajoṣāḥ
gira ā vakṣat sumatīr iyāna iṣam ūrjaṃ sukṣitiṃ viśvam ābhāḥ
āgniṃ na svavṛktibhir hotāraṃ tvā vṛṇīmahe
yajñāya stīrṇabarhiṣe vi vo made śīram pāvakaśociṣaṃ vivakṣase
tvām u te svābhuvaḥ śumbhanty aśvarādhasaḥ
veti tvām upasecanī vi vo mada ṛjītir agna āhutir vivakṣase
tve dharmāṇa āsate juhūbhiḥ siñcatīr iva
kṛṣṇā rūpāṇy arjunā vi vo made viśvā adhi śriyo dhiṣe vivakṣase
yam agne manyase rayiṃ sahasāvann amartya
tam ā no vājasātaye vi vo made yajñeṣu citram ā bharā vivakṣase
agnir jāto atharvaṇā vidad viśvāni kāvyā
bhuvad dūto vivasvato vi vo made priyo yamasya kāmyo vivakṣase
tvāṃ yajñeṣv īḷate 'gne prayaty adhvare
tvaṃ vasūni kāmyā vi vo made viśvā dadhāsi dāśuṣe vivakṣase
tvāṃ yajñeṣv ṛtvijaṃ cārum agne ni ṣedire
ghṛtapratīkam manuṣo vi vo made śukraṃ cetiṣṭham akṣabhir vivakṣase
agne śukreṇa śociṣoru prathayase bṛhat
abhikrandan vṛṣāyase vi vo made garbhaṃ dadhāsi jāmiṣu vivakṣase
kuha śruta indraḥ kasminn adya jane mitro na śrūyate
ṛṣīṇāṃ vā yaḥ kṣaye guhā vā carkṛṣe girā
iha śruta indro asme adya stave vajry ṛcīṣamaḥ
mitro na yo janeṣv ā yaśaś cakre asāmy ā
maho yas patiḥ śavaso asāmy ā maho nṛmṇasya tūtujiḥ
bhartā vajrasya dhṛṣṇoḥ pitā putram iva priyam
yujāno aśvā vātasya dhunī devo devasya vajrivaḥ
syantā pathā virukmatā sṛjāna stoṣy adhvanaḥ
tvaṃ tyā cid vātasyāśvāgā ṛjrā tmanā vahadhyai
yayor devo na martyo yantā nakir vidāyyaḥ
adha gmantośanā pṛcchate vāṃ kadarthā na ā gṛham
ā jagmathuḥ parākād divaś ca gmaś ca martyam
ā na indra pṛkṣase 'smākam brahmodyatam
tat tvā yācāmahe 'vaḥ śuṣṇaṃ yad dhann amānuṣam
akarmā dasyur abhi no amantur anyavrato amānuṣaḥ
tvaṃ tasyāmitrahan vadhar dāsasya dambhaya
tvaṃ na indra śūra śūrair uta tvotāso barhaṇā
purutrā te vi pūrtayo navanta kṣoṇayo yathā
tvaṃ tān vṛtrahatye codayo nṝn kārpāṇe śūra vajrivaḥ
guhā yadī kavīnāṃ viśāṃ nakṣatraśavasām
makṣū tā ta indra dānāpnasa ākṣāṇe śūra vajrivaḥ
yad dha śuṣṇasya dambhayo jātaṃ viśvaṃ sayāvabhiḥ
mākudhryag indra śūra vasvīr asme bhūvann abhiṣṭayaḥ
vayaṃ-vayaṃ ta āsāṃ sumne syāma vajrivaḥ
asme tā ta indra santu satyāhiṃsantīr upaspṛśaḥ
vidyāma yāsām bhujo dhenūnāṃ na vajrivaḥ
ahastā yad apadī vardhata kṣāḥ śacībhir vedyānām
śuṣṇam pari pradakṣiṇid viśvāyave ni śiśnathaḥ
pibā-pibed indra śūra somam mā riṣaṇyo vasavāna vasuḥ san
uta trāyasva gṛṇato maghono mahaś ca rāyo revatas kṛdhī naḥ
yajāmaha indraṃ vajradakṣiṇaṃ harīṇāṃ rathyaṃ vivratānām
pra śmaśru dodhuvad ūrdhvathā bhūd vi senābhir dayamāno vi rādhasā
harī nv asya yā vane vide vasv indro maghair maghavā vṛtrahā bhuvat
ṛbhur vāja ṛbhukṣāḥ patyate śavo 'va kṣṇaumi dāsasya nāma cit
yadā vajraṃ hiraṇyam id athā rathaṃ harī yam asya vahato vi sūribhiḥ
ā tiṣṭhati maghavā sanaśruta indro vājasya dīrghaśravasas patiḥ
so cin nu vṛṣṭir yūthyā svā sacāṃ indraḥ śmaśrūṇi haritābhi pruṣṇute
ava veti sukṣayaṃ sute madhūd id dhūnoti vāto yathā vanam
yo vācā vivāco mṛdhravācaḥ purū sahasrāśivā jaghāna
tat-tad id asya pauṃsyaṃ gṛṇīmasi piteva yas taviṣīṃ vāvṛdhe śavaḥ
stomaṃ ta indra vimadā ajījanann apūrvyam purutamaṃ sudānave
vidmā hy asya bhojanam inasya yad ā paśuṃ na gopāḥ karāmahe
mākir na enā sakhyā vi yauṣus tava cendra vimadasya ca ṛṣeḥ
vidmā hi te pramatiṃ deva jāmivad asme te santu sakhyā śivāni
indra somam imam piba madhumantaṃ camū sutam
asme rayiṃ ni dhāraya vi vo made sahasriṇam purūvaso vivakṣase
tvāṃ yajñebhir ukthair upa havyebhir īmahe
śacīpate śacīnāṃ vi vo made śreṣṭhaṃ no dhehi vāryaṃ vivakṣase
yas patir vāryāṇām asi radhrasya coditā
indra stotṝṇām avitā vi vo made dviṣo naḥ pāhy aṃhaso vivakṣase
yuvaṃ śakrā māyāvinā samīcī nir amanthatam
vimadena yad īḷitā nāsatyā niramanthatam
viśve devā akṛpanta samīcyor niṣpatantyoḥ
nāsatyāv abruvan devāḥ punar ā vahatād iti
madhuman me parāyaṇam madhumat punar āyanam
tā no devā devatayā yuvam madhumatas kṛtam
bhadraṃ no api vātaya mano dakṣam uta kratum
adhā te sakhye andhaso vi vo made raṇan gāvo na yavase vivakṣase
hṛdispṛśas ta āsate viśveṣu soma dhāmasu
adhā kāmā ime mama vi vo made vi tiṣṭhante vasūyavo vivakṣase
uta vratāni soma te prāham mināmi pākyā
adhā piteva sūnave vi vo made mṛḷā no abhi cid vadhād vivakṣase
sam u pra yanti dhītayaḥ sargāso 'vatāṃ iva
kratuṃ naḥ soma jīvase vi vo made dhārayā camasāṃ iva vivakṣase
tava tye soma śaktibhir nikāmāso vy ṛṇvire
gṛtsasya dhīrās tavaso vi vo made vrajaṃ gomantam aśvinaṃ vivakṣase
paśuṃ naḥ soma rakṣasi purutrā viṣṭhitaṃ jagat
samākṛṇoṣi jīvase vi vo made viśvā sampaśyan bhuvanā vivakṣase
tvaṃ naḥ soma viśvato gopā adābhyo bhava
sedha rājann apa sridho vi vo made mā no duḥśaṃsa īśatā vivakṣase
tvaṃ naḥ soma sukratur vayodheyāya jāgṛhi
kṣetravittaro manuṣo vi vo made druho naḥ pāhy aṃhaso vivakṣase
tvaṃ no vṛtrahantamendrasyendo śivaḥ sakhā
yat sīṃ havante samithe vi vo made yudhyamānās tokasātau vivakṣase
ayaṃ gha sa turo mada indrasya vardhata priyaḥ
ayaṃ kakṣīvato maho vi vo made matiṃ viprasya vardhayad vivakṣase
ayaṃ viprāya dāśuṣe vājāṃ iyarti gomataḥ
ayaṃ saptabhya ā varaṃ vi vo made prāndhaṃ śroṇaṃ ca tāriṣad vivakṣase
pra hy acchā manīṣā spārhā yanti niyutaḥ
pra dasrā niyudrathaḥ pūṣā aviṣṭu māhinaḥ
yasya tyan mahitvaṃ vātāpyam ayaṃ janaḥ
vipra ā vaṃsad dhītibhiś ciketa suṣṭutīnām
sa veda suṣṭutīnām indur na pūṣā vṛṣā
abhi psuraḥ pruṣāyati vrajaṃ na ā pruṣāyati
maṃsīmahi tvā vayam asmākaṃ deva pūṣan
matīnāṃ ca sādhanaṃ viprāṇāṃ cādhavam
pratyardhir yajñānām aśvahayo rathānām
ṛṣiḥ sa yo manurhito viprasya yāvayatsakhaḥ
ādhīṣamāṇāyāḥ patiḥ śucāyāś ca śucasya ca
vāsovāyo 'vīnām ā vāsāṃsi marmṛjat
ino vājānām patir inaḥ puṣṭīnāṃ sakhā
pra śmaśru haryato dūdhod vi vṛthā yo adābhyaḥ
ā te rathasya pūṣann ajā dhuraṃ vavṛtyuḥ
viśvasyārthinaḥ sakhā sanojā anapacyutaḥ
asmākam ūrjā ratham pūṣā aviṣṭu māhinaḥ
bhuvad vājānāṃ vṛdha imaṃ naḥ śṛṇavad dhavam
asat su me jaritaḥ sābhivego yat sunvate yajamānāya śikṣam
anāśīrdām aham asmi prahantā satyadhvṛtaṃ vṛjināyantam ābhum
yadīd ahaṃ yudhaye saṃnayāny adevayūn tanvā śūśujānān
amā te tumraṃ vṛṣabham pacāni tīvraṃ sutam pañcadaśaṃ ni ṣiñcam
nāhaṃ taṃ veda ya iti bravīty adevayūn samaraṇe jaghanvān
yadāvākhyat samaraṇam ṛghāvad ād id dha me vṛṣabhā pra bruvanti
yad ajñāteṣu vṛjaneṣv āsaṃ viśve sato maghavāno ma āsan
jināmi vet kṣema ā santam ābhum pra taṃ kṣiṇām parvate pādagṛhya
na vā u māṃ vṛjane vārayante na parvatāso yad aham manasye
mama svanāt kṛdhukarṇo bhayāta eved anu dyūn kiraṇaḥ sam ejāt
darśan nv atra śṛtapāṃ anindrān bāhukṣadaḥ śarave patyamānān
ghṛṣuṃ vā ye niniduḥ sakhāyam adhy ū nv eṣu pavayo vavṛtyuḥ
abhūr v aukṣīr vy u āyur ānaḍ darṣan nu pūrvo aparo nu darṣat
dve pavaste pari taṃ na bhūto yo asya pāre rajaso viveṣa
gāvo yavam prayutā aryo akṣan tā apaśyaṃ sahagopāś carantīḥ
havā id aryo abhitaḥ sam āyan kiyad āsu svapatiś chandayāte
saṃ yad vayaṃ yavasādo janānām ahaṃ yavāda urvajre antaḥ
atrā yukto 'vasātāram icchād atho ayuktaṃ yunajad vavanvān
atred u me maṃsase satyam uktaṃ dvipāc ca yac catuṣpāt saṃsṛjāni
strībhir yo atra vṛṣaṇam pṛtanyād ayuddho asya vi bhajāni vedaḥ
yasyānakṣā duhitā jātv āsa kas tāṃ vidvāṃ abhi manyāte andhām
kataro menim prati tam mucāte ya īṃ vahāte ya īṃ vā vareyāt
kiyatī yoṣā maryato vadhūyoḥ pariprītā panyasā vāryeṇa
bhadrā vadhūr bhavati yat supeśāḥ svayaṃ sā mitraṃ vanute jane cit
patto jagāra pratyañcam atti śīrṣṇā śiraḥ prati dadhau varūtham
āsīna ūrdhvām upasi kṣiṇāti nyaṅṅ uttānām anv eti bhūmim
bṛhann acchāyo apalāśo arvā tasthau mātā viṣito atti garbhaḥ
anyasyā vatsaṃ rihatī mimāya kayā bhuvā ni dadhe dhenur ūdhaḥ
sapta vīrāso adharād ud āyann aṣṭottarāttāt sam ajagmiran te
nava paścātāt sthivimanta āyan daśa prāk sānu vi tiranty aśnaḥ
daśānām ekaṃ kapilaṃ samānaṃ taṃ hinvanti kratave pāryāya
garbham mātā sudhitaṃ vakṣaṇāsv avenantaṃ tuṣayantī bibharti
pīvānam meṣam apacanta vīrā nyuptā akṣā anu dīva āsan
dvā dhanum bṛhatīm apsv antaḥ pavitravantā carataḥ punantā
vi krośanāso viṣvañca āyan pacāti nemo nahi pakṣad ardhaḥ
ayam me devaḥ savitā tad āha drvanna id vanavat sarpirannaḥ
apaśyaṃ grāmaṃ vahamānam ārād acakrayā svadhayā vartamānam
siṣakty aryaḥ pra yugā janānāṃ sadyaḥ śiśnā pramināno navīyān
etau me gāvau pramarasya yuktau mo ṣu pra sedhīr muhur in mamandhi
āpaś cid asya vi naśanty arthaṃ sūraś ca marka uparo babhūvān
ayaṃ yo vajraḥ purudhā vivṛtto 'vaḥ sūryasya bṛhataḥ purīṣāt
śrava id enā paro anyad asti tad avyathī jarimāṇas taranti
vṛkṣe-vṛkṣe niyatā mīmayad gaus tato vayaḥ pra patān pūruṣādaḥ
athedaṃ viśvam bhuvanam bhayāta indrāya sunvad ṛṣaye ca śikṣat
devānām māne prathamā atiṣṭhan kṛntatrād eṣām uparā ud āyan
trayas tapanti pṛthivīm anūpā dvā bṛbūkaṃ vahataḥ purīṣam
sā te jīvātur uta tasya viddhi mā smaitādṛg apa gūhaḥ samarye
āviḥ svaḥ kṛṇute gūhate busaṃ sa pādur asya nirṇijo na mucyate
viśvo hy anyo arir ājagāma mamed aha śvaśuro nā jagāma
jakṣīyād dhānā uta somam papīyāt svāśitaḥ punar astaṃ jagāyāt
sa roruvad vṛṣabhas tigmaśṛṅgo varṣman tasthau varimann ā pṛthivyāḥ
viśveṣv enaṃ vṛjaneṣu pāmi yo me kukṣī sutasomaḥ pṛṇāti
adriṇā te mandina indra tūyān sunvanti somān pibasi tvam eṣām
pacanti te vṛṣabhāṃ atsi teṣām pṛkṣeṇa yan maghavan hūyamānaḥ
idaṃ su me jaritar ā cikiddhi pratīpaṃ śāpaṃ nadyo vahanti
lopāśaḥ siṃham pratyañcam atsāḥ kroṣṭā varāhaṃ nir atakta kakṣāt
kathā ta etad aham ā ciketaṃ gṛtsasya pākas tavaso manīṣām
tvaṃ no vidvāṃ ṛtuthā vi voco yam ardhaṃ te maghavan kṣemyā dhūḥ
evā hi māṃ tavasaṃ vardhayanti divaś cin me bṛhata uttarā dhūḥ
purū sahasrā ni śiśāmi sākam aśatruṃ hi mā janitā jajāna
evā hi māṃ tavasaṃ jajñur ugraṃ karman-karman vṛṣaṇam indra devāḥ
vadhīṃ vṛtraṃ vajreṇa mandasāno 'pa vrajam mahinā dāśuṣe vam
devāsa āyan paraśūṃr abibhran vanā vṛścanto abhi viḍbhir āyan
ni sudrvaṃ dadhato vakṣaṇāsu yatrā kṛpīṭam anu tad dahanti
śaśaḥ kṣuram pratyañcaṃ jagārādriṃ logena vy abhedam ārāt
bṛhantaṃ cid ṛhate randhayāni vayad vatso vṛṣabhaṃ śūśuvānaḥ
suparṇa itthā nakham ā siṣāyāvaruddhaḥ paripadaṃ na siṃhaḥ
niruddhaś cin mahiṣas tarṣyāvān godhā tasmā ayathaṃ karṣad etat
tebhyo godhā ayathaṃ karṣad etad ye brahmaṇaḥ pratipīyanty annaiḥ
sima ukṣṇo 'vasṛṣṭāṃ adanti svayam balāni tanvaḥ śṛṇānāḥ
ete śamībhiḥ suśamī abhūvan ye hinvire tanvaḥ soma ukthaiḥ
nṛvad vadann upa no māhi vājān divi śravo dadhiṣe nāma vīraḥ
vane na vā yo ny adhāyi cākañ chucir vāṃ stomo bhuraṇāv ajīgaḥ
yasyed indraḥ purudineṣu hotā nṛṇāṃ naryo nṛtamaḥ kṣapāvān
pra te asyā uṣasaḥ prāparasyā nṛtau syāma nṛtamasya nṛṇām
anu triśokaḥ śatam āvahan nṝn kutsena ratho yo asat sasavān
kas te mada indra rantyo bhūd duro giro abhy ugro vi dhāva
kad vāho arvāg upa mā manīṣā ā tvā śakyām upamaṃ rādho annaiḥ
kad u dyumnam indra tvāvato nṝn kayā dhiyā karase kan na āgan
mitro na satya urugāya bhṛtyā anne samasya yad asan manīṣāḥ
preraya sūro arthaṃ na pāraṃ ye asya kāmaṃ janidhā iva gman
giraś ca ye te tuvijāta pūrvīr nara indra pratiśikṣanty annaiḥ
mātre nu te sumite indra pūrvī dyaur majmanā pṛthivī kāvyena
varāya te ghṛtavantaḥ sutāsaḥ svādman bhavantu pītaye madhūni
ā madhvo asmā asicann amatram indrāya pūrṇaṃ sa hi satyarādhāḥ
sa vāvṛdhe varimann ā pṛthivyā abhi kratvā naryaḥ pauṃsyaiś ca
vy ānaḷ indraḥ pṛtanāḥ svojā āsmai yatante sakhyāya pūrvīḥ
ā smā rathaṃ na pṛtanāsu tiṣṭha yam bhadrayā sumatyā codayāse
pra devatrā brahmaṇe gātur etv apo acchā manaso na prayukti
mahīm mitrasya varuṇasya dhāsim pṛthujrayase rīradhā suvṛktim
adhvaryavo haviṣmanto hi bhūtācchāpa itośatīr uśantaḥ
ava yāś caṣṭe aruṇaḥ suparṇas tam āsyadhvam ūrmim adyā suhastāḥ
adhvaryavo 'pa itā samudram apāṃ napātaṃ haviṣā yajadhvam
sa vo dadad ūrmim adyā supūtaṃ tasmai somam madhumantaṃ sunota
yo anidhmo dīdayad apsv antar yaṃ viprāsa īḷate adhvareṣu
apāṃ napān madhumatīr apo dā yābhir indro vāvṛdhe vīryāya
yābhiḥ somo modate harṣate ca kalyāṇībhir yuvatibhir na maryaḥ
tā adhvaryo apo acchā parehi yad āsiñcā oṣadhībhiḥ punītāt
eved yūne yuvatayo namanta yad īm uśann uśatīr ety accha
saṃ jānate manasā saṃ cikitre 'dhvaryavo dhiṣaṇāpaś ca devīḥ
yo vo vṛtābhyo akṛṇod u lokaṃ yo vo mahyā abhiśaster amuñcat
tasmā indrāya madhumantam ūrmiṃ devamādanam pra hiṇotanāpaḥ
prāsmai hinota madhumantam ūrmiṃ garbho yo vaḥ sindhavo madhva utsaḥ
ghṛtapṛṣṭham īḍyam adhvareṣv āpo revatīḥ śṛṇutā havam me
taṃ sindhavo matsaram indrapānam ūrmim pra heta ya ubhe iyarti
madacyutam auśānaṃ nabhojām pari tritantuṃ vicarantam utsam
āvarvṛtatīr adha nu dvidhārā goṣuyudho na niyavaṃ carantīḥ
ṛṣe janitrīr bhuvanasya patnīr apo vandasva savṛdhaḥ sayonīḥ
hinotā no adhvaraṃ devayajyā hinota brahma sanaye dhanānām
ṛtasya yoge vi ṣyadhvam ūdhaḥ śruṣṭīvarīr bhūtanāsmabhyam āpaḥ
āpo revatīḥ kṣayathā hi vasvaḥ kratuṃ ca bhadram bibhṛthāmṛtaṃ ca
rāyaś ca stha svapatyasya patnīḥ sarasvatī tad gṛṇate vayo dhāt
prati yad āpo adṛśram āyatīr ghṛtam payāṃsi bibhratīr madhūni
adhvaryubhir manasā saṃvidānā indrāya somaṃ suṣutam bharantīḥ
emā agman revatīr jīvadhanyā adhvaryavaḥ sādayatā sakhāyaḥ
ni barhiṣi dhattana somyāso 'pāṃ naptrā saṃvidānāsa enāḥ
āgmann āpa uśatīr barhir edaṃ ny adhvare asadan devayantīḥ
adhvaryavaḥ sunutendrāya somam abhūd u vaḥ suśakā devayajyā
ā no devānām upa vetu śaṃso viśvebhis turair avase yajatraḥ
tebhir vayaṃ suṣakhāyo bhavema taranto viśvā duritā syāma
pari cin marto draviṇam mamanyād ṛtasya pathā namasā vivāset
uta svena kratunā saṃ vadeta śreyāṃsaṃ dakṣam manasā jagṛbhyāt
adhāyi dhītir asasṛgram aṃśās tīrthe na dasmam upa yanty ūmāḥ
abhy ānaśma suvitasya śūṣaṃ navedaso amṛtānām abhūma
nityaś cākanyāt svapatir damūnā yasmā u devaḥ savitā jajāna
bhago vā gobhir aryamem anajyāt so asmai cāruś chadayad uta syāt
iyaṃ sā bhūyā uṣasām iva kṣā yad dha kṣumantaḥ śavasā samāyan
asya stutiṃ jaritur bhikṣamāṇā ā naḥ śagmāsa upa yantu vājāḥ
asyed eṣā sumatiḥ paprathānābhavat pūrvyā bhūmanā gauḥ
asya sanīḷā asurasya yonau samāna ā bharaṇe bibhramāṇāḥ
kiṃ svid vanaṃ ka u sa vṛkṣa āsa yato dyāvāpṛthivī niṣṭatakṣuḥ
saṃtasthāne ajare itaūtī ahāni pūrvīr uṣaso jaranta
naitāvad enā paro anyad asty ukṣā sa dyāvāpṛthivī bibharti
tvacam pavitraṃ kṛṇuta svadhāvān yad īṃ sūryaṃ na harito vahanti
stego na kṣām aty eti pṛthvīm mihaṃ na vāto vi ha vāti bhūma
mitro yatra varuṇo ajyamāno 'gnir vane na vy asṛṣṭa śokam
starīr yat sūta sadyo ajyamānā vyathir avyathīḥ kṛṇuta svagopā
putro yat pūrvaḥ pitror janiṣṭa śamyāṃ gaur jagāra yad dha pṛcchān
uta kaṇvaṃ nṛṣadaḥ putram āhur uta śyāvo dhanam ādatta vājī
pra kṛṣṇāya ruśad apinvatodhar ṛtam atra nakir asmā apīpet
pra su gmantā dhiyasānasya sakṣaṇi varebhir varāṃ abhi ṣu prasīdataḥ
asmākam indra ubhayaṃ jujoṣati yat somyasyāndhaso bubodhati
vīndra yāsi divyāni rocanā vi pārthivāni rajasā puruṣṭuta
ye tvā vahanti muhur adhvarāṃ upa te su vanvantu vagvanāṃ arādhasaḥ
tad in me chantsad vapuṣo vapuṣṭaram putro yaj jānam pitror adhīyati
jāyā patiṃ vahati vagnunā sumat puṃsa id bhadro vahatuḥ pariṣkṛtaḥ
tad it sadhastham abhi cāru dīdhaya gāvo yac chāsan vahatuṃ na dhenavaḥ
mātā yan mantur yūthasya pūrvyābhi vāṇasya saptadhātur ij janaḥ
pra vo 'cchā ririce devayuṣ padam eko rudrebhir yāti turvaṇiḥ
jarā vā yeṣv amṛteṣu dāvane pari va ūmebhyaḥ siñcatā madhu
nidhīyamānam apagūḷham apsu pra me devānāṃ vratapā uvāca
indro vidvāṃ anu hi tvā cacakṣa tenāham agne anuśiṣṭa āgām
akṣetravit kṣetravidaṃ hy aprāṭ sa praiti kṣetravidānuśiṣṭaḥ
etad vai bhadram anuśāsanasyota srutiṃ vindaty añjasīnām
adyed u prāṇīd amamann imāhāpīvṛto adhayan mātur ūdhaḥ
em enam āpa jarimā yuvānam aheḷan vasuḥ sumanā babhūva
etāni bhadrā kalaśa kriyāma kuruśravaṇa dadato maghāni
dāna id vo maghavānaḥ so astv ayaṃ ca somo hṛdi yam bibharmi
pra mā yuyujre prayujo janānāṃ vahāmi sma pūṣaṇam antareṇa
viśve devāso adha mām arakṣan duḥśāsur āgād iti ghoṣa āsīt
sam mā tapanty abhitaḥ sapatnīr iva parśavaḥ
ni bādhate amatir nagnatā jasur ver na vevīyate matiḥ
mūṣo na śiśnā vy adanti mādhya stotāraṃ te śatakrato
sakṛt su no maghavann indra mṛḷayādhā piteva no bhava
kuruśravaṇam āvṛṇi rājānaṃ trāsadasyavam
maṃhiṣṭhaṃ vāghatām ṛṣiḥ
yasya mā harito rathe tisro vahanti sādhuyā
stavai sahasradakṣiṇe
yasya prasvādaso gira upamaśravasaḥ pituḥ
kṣetraṃ na raṇvam ūcuṣe
adhi putropamaśravo napān mitrātither ihi
pituṣ ṭe asmi vanditā
yad īśīyāmṛtānām uta vā martyānām
jīved in maghavā mama
na devānām ati vrataṃ śatātmā cana jīvati
tathā yujā vi vāvṛte
prāvepā mā bṛhato mādayanti pravātejā iriṇe varvṛtānāḥ
somasyeva maujavatasya bhakṣo vibhīdako jāgṛvir mahyam acchān
na mā mimetha na jihīḷa eṣā śivā sakhibhya uta mahyam āsīt
akṣasyāham ekaparasya hetor anuvratām apa jāyām arodham
dveṣṭi śvaśrūr apa jāyā ruṇaddhi na nāthito vindate marḍitāram
aśvasyeva jarato vasnyasya nāhaṃ vindāmi kitavasya bhogam
anye jāyām pari mṛśanty asya yasyāgṛdhad vedane vājy akṣaḥ
pitā mātā bhrātara enam āhur na jānīmo nayatā baddham etam
yad ādīdhye na daviṣāṇy ebhiḥ parāyadbhyo 'va hīye sakhibhyaḥ
nyuptāś ca babhravo vācam akrataṃ emīd eṣāṃ niṣkṛtaṃ jāriṇīva
sabhām eti kitavaḥ pṛcchamāno jeṣyāmīti tanvā śūśujānaḥ
akṣāso asya vi tiranti kāmam pratidīvne dadhata ā kṛtāni
akṣāsa id aṅkuśino nitodino nikṛtvānas tapanās tāpayiṣṇavaḥ
kumāradeṣṇā jayataḥ punarhaṇo madhvā sampṛktāḥ kitavasya barhaṇā
tripañcāśaḥ krīḷati vrāta eṣāṃ deva iva savitā satyadharmā
ugrasya cin manyave nā namante rājā cid ebhyo nama it kṛṇoti
nīcā vartanta upari sphuranty ahastāso hastavantaṃ sahante
divyā aṅgārā iriṇe nyuptāḥ śītāḥ santo hṛdayaṃ nir dahanti
jāyā tapyate kitavasya hīnā mātā putrasya carataḥ kva svit
ṛṇāvā bibhyad dhanam icchamāno 'nyeṣām astam upa naktam eti
striyaṃ dṛṣṭvāya kitavaṃ tatāpānyeṣāṃ jāyāṃ sukṛtaṃ ca yonim
pūrvāhṇe aśvān yuyuje hi babhrūn so agner ante vṛṣalaḥ papāda
yo vaḥ senānīr mahato gaṇasya rājā vrātasya prathamo babhūva
tasmai kṛṇomi na dhanā ruṇadhmi daśāham prācīs tad ṛtaṃ vadāmi
akṣair mā dīvyaḥ kṛṣim it kṛṣasva vitte ramasva bahu manyamānaḥ
tatra gāvaḥ kitava tatra jāyā tan me vi caṣṭe savitāyam aryaḥ
mitraṃ kṛṇudhvaṃ khalu mṛḷatā no mā no ghoreṇa caratābhi dhṛṣṇu
ni vo nu manyur viśatām arātir anyo babhrūṇām prasitau nv astu
abudhram u tya indravanto agnayo jyotir bharanta uṣaso vyuṣṭiṣu
mahī dyāvāpṛthivī cetatām apo 'dyā devānām ava ā vṛṇīmahe
divaspṛthivyor ava ā vṛṇīmahe mātṝn sindhūn parvatāñ charyaṇāvataḥ
anāgāstvaṃ sūryam uṣāsam īmahe bhadraṃ somaḥ suvāno adyā kṛṇotu naḥ
dyāvā no adya pṛthivī anāgaso mahī trāyetāṃ suvitāya mātarā
uṣā ucchanty apa bādhatām aghaṃ svasty agniṃ samidhānam īmahe
iyaṃ na usrā prathamā sudevyaṃ revat sanibhyo revatī vy ucchatu
āre manyuṃ durvidatrasya dhīmahi svasty agniṃ samidhānam īmahe
pra yāḥ sisrate sūryasya raśmibhir jyotir bharantīr uṣaso vyuṣṭiṣu
bhadrā no adya śravase vy ucchata svasty agniṃ samidhānam īmahe
anamīvā uṣasa ā carantu na ud agnayo jihatāṃ jyotiṣā bṛhat
āyukṣātām aśvinā tūtujiṃ rathaṃ svasty agniṃ samidhānam īmahe
śreṣṭhaṃ no adya savitar vareṇyam bhāgam ā suva sa hi ratnadhā asi
rāyo janitrīṃ dhiṣaṇām upa bruve svasty agniṃ samidhānam īmahe
pipartu mā tad ṛtasya pravācanaṃ devānāṃ yan manuṣyā amanmahi
viśvā id usrā spaḷ ud eti sūryaḥ svasty agniṃ samidhānam īmahe
adveṣo adya barhiṣa starīmaṇi grāvṇāṃ yoge manmanaḥ sādha īmahe
ādityānāṃ śarmaṇi sthā bhuraṇyasi svasty agniṃ samidhānam īmahe
ā no barhiḥ sadhamāde bṛhad divi devāṃ īḷe sādayā sapta hotṝn
indram mitraṃ varuṇaṃ sātaye bhagaṃ svasty agniṃ samidhānam īmahe
ta ādityā ā gatā sarvatātaye vṛdhe no yajñam avatā sajoṣasaḥ
bṛhaspatim pūṣaṇam aśvinā bhagaṃ svasty agniṃ samidhānam īmahe
tan no devā yacchata supravācanaṃ chardir ādityāḥ subharaṃ nṛpāyyam
paśve tokāya tanayāya jīvase svasty agniṃ samidhānam īmahe
viśve adya maruto viśva ūtī viśve bhavantv agnayaḥ samiddhāḥ
viśve no devā avasā gamantu viśvam astu draviṇaṃ vājo asme
yaṃ devāso 'vatha vājasātau yaṃ trāyadhve yam pipṛthāty aṃhaḥ
yo vo gopīthe na bhayasya veda te syāma devavītaye turāsaḥ
uṣāsānaktā bṛhatī supeśasā dyāvākṣāmā varuṇo mitro aryamā
indraṃ huve marutaḥ parvatāṃ apa ādityān dyāvāpṛthivī apaḥ svaḥ
dyauś ca naḥ pṛthivī ca pracetasa ṛtāvarī rakṣatām aṃhaso riṣaḥ
mā durvidatrā nirṛtir na īśata tad devānām avo adyā vṛṇīmahe
viśvasmān no aditiḥ pātv aṃhaso mātā mitrasya varuṇasya revataḥ
svarvaj jyotir avṛkaṃ naśīmahi tad devānām avo adyā vṛṇīmahe
grāvā vadann apa rakṣāṃsi sedhatu duṣṣvapnyaṃ nirṛtiṃ viśvam atriṇam
ādityaṃ śarma marutām aśīmahi tad devānām avo adyā vṛṇīmahe
endro barhiḥ sīdatu pinvatām iḷā bṛhaspatiḥ sāmabhir ṛkvo arcatu
supraketaṃ jīvase manma dhīmahi tad devānām avo adyā vṛṇīmahe
divispṛśaṃ yajñam asmākam aśvinā jīrādhvaraṃ kṛṇutaṃ sumnam iṣṭaye
prācīnaraśmim āhutaṃ ghṛtena tad devānām avo adyā vṛṇīmahe
upa hvaye suhavam mārutaṃ gaṇam pāvakam ṛṣvaṃ sakhyāya śambhuvam
rāyas poṣaṃ sauśravasāya dhīmahi tad devānām avo adyā vṛṇīmahe
apām peruṃ jīvadhanyam bharāmahe devāvyaṃ suhavam adhvaraśriyam
suraśmiṃ somam indriyaṃ yamīmahi tad devānām avo adyā vṛṇīmahe
sanema tat susanitā sanitvabhir vayaṃ jīvā jīvaputrā anāgasaḥ
brahmadviṣo viṣvag eno bharerata tad devānām avo adyā vṛṇīmahe
ye sthā manor yajñiyās te śṛṇotana yad vo devā īmahe tad dadātana
jaitraṃ kratuṃ rayimad vīravad yaśas tad devānām avo adyā vṛṇīmahe
mahad adya mahatām ā vṛṇīmahe 'vo devānām bṛhatām anarvaṇām
yathā vasu vīrajātaṃ naśāmahai tad devānām avo adyā vṛṇīmahe
maho agneḥ samidhānasya śarmaṇy anāgā mitre varuṇe svastaye
śreṣṭhe syāma savituḥ savīmani tad devānām avo adyā vṛṇīmahe
ye savituḥ satyasavasya viśve mitrasya vrate varuṇasya devāḥ
te saubhagaṃ vīravad gomad apno dadhātana draviṇaṃ citram asme
savitā paścātāt savitā purastāt savitottarāttāt savitādharāttāt
savitā naḥ suvatu sarvatātiṃ savitā no rāsatāṃ dīrgham āyuḥ
namo mitrasya varuṇasya cakṣase maho devāya tad ṛtaṃ saparyata
dūredṛśe devajātāya ketave divas putrāya sūryāya śaṃsata
sā mā satyoktiḥ pari pātu viśvato dyāvā ca yatra tatanann ahāni ca
viśvam anyan ni viśate yad ejati viśvāhāpo viśvāhod eti sūryaḥ
na te adevaḥ pradivo ni vāsate yad etaśebhiḥ patarai ratharyasi
prācīnam anyad anu vartate raja ud anyena jyotiṣā yāsi sūrya
yena sūrya jyotiṣā bādhase tamo jagac ca viśvam udiyarṣi bhānunā
tenāsmad viśvām anirām anāhutim apāmīvām apa duṣṣvapnyaṃ suva
viśvasya hi preṣito rakṣasi vratam aheḷayann uccarasi svadhā anu
yad adya tvā sūryopabravāmahai taṃ no devā anu maṃsīrata kratum
taṃ no dyāvāpṛthivī tan na āpa indraḥ śṛṇvantu maruto havaṃ vacaḥ
mā śūne bhūma sūryasya saṃdṛśi bhadraṃ jīvanto jaraṇām aśīmahi
viśvāhā tvā sumanasaḥ sucakṣasaḥ prajāvanto anamīvā anāgasaḥ
udyantaṃ tvā mitramaho dive-dive jyog jīvāḥ prati paśyema sūrya
mahi jyotir bibhrataṃ tvā vicakṣaṇa bhāsvantaṃ cakṣuṣe-cakṣuṣe mayaḥ
ārohantam bṛhataḥ pājasas pari vayaṃ jīvāḥ prati paśyema sūrya
yasya te viśvā bhuvanāni ketunā pra cerate ni ca viśante aktubhiḥ
anāgāstvena harikeśa sūryāhnāhnā no vasyasā-vasyasod ihi
śaṃ no bhava cakṣasā śaṃ no ahnā śam bhānunā śaṃ himā śaṃ ghṛṇena
yathā śam adhvañ cham asad duroṇe tat sūrya draviṇaṃ dhehi citram
asmākaṃ devā ubhayāya janmane śarma yacchata dvipade catuṣpade
adat pibad ūrjayamānam āśitaṃ tad asme śaṃ yor arapo dadhātana
yad vo devāś cakṛma jihvayā guru manaso vā prayutī devaheḷanam
arāvā yo no abhi ducchunāyate tasmin tad eno vasavo ni dhetana
asmin na indra pṛtsutau yaśasvati śimīvati krandasi prāva sātaye
yatra goṣātā dhṛṣiteṣu khādiṣu viṣvak patanti didyavo nṛṣāhye
sa naḥ kṣumantaṃ sadane vy ūrṇuhi goarṇasaṃ rayim indra śravāyyam
syāma te jayataḥ śakra medino yathā vayam uśmasi tad vaso kṛdhi
yo no dāsa āryo vā puruṣṭutādeva indra yudhaye ciketati
asmābhiṣ ṭe suṣahāḥ santu śatravas tvayā vayaṃ tān vanuyāma saṃgame
yo dabhrebhir havyo yaś ca bhūribhir yo abhīke varivovin nṛṣāhye
taṃ vikhāde sasnim adya śrutaṃ naram arvāñcam indram avase karāmahe
svavṛjaṃ hi tvām aham indra śuśravānānudaṃ vṛṣabha radhracodanam
pra muñcasva pari kutsād ihā gahi kim u tvāvān muṣkayor baddha āsate
yo vām parijmā suvṛd aśvinā ratho doṣām uṣāso havyo haviṣmatā
śaśvattamāsas tam u vām idaṃ vayam pitur na nāma suhavaṃ havāmahe
codayataṃ sūnṛtāḥ pinvataṃ dhiya ut purandhīr īrayataṃ tad uśmasi
yaśasam bhāgaṃ kṛṇutaṃ no aśvinā somaṃ na cārum maghavatsu nas kṛtam
amājuraś cid bhavatho yuvam bhago 'nāśoś cid avitārāpamasya cit
andhasya cin nāsatyā kṛśasya cid yuvām id āhur bhiṣajā rutasya cit
yuvaṃ cyavānaṃ sanayaṃ yathā ratham punar yuvānaṃ carathāya takṣathuḥ
niṣ ṭaugryam ūhathur adbhyas pari viśvet tā vāṃ savaneṣu pravācyā
purāṇā vāṃ vīryā pra bravā jane 'tho hāsathur bhiṣajā mayobhuvā
tā vāṃ nu navyāv avase karāmahe 'yaṃ nāsatyā śrad arir yathā dadhat
iyaṃ vām ahve śṛṇutam me aśvinā putrāyeva pitarā mahyaṃ śikṣatam
anāpir ajñā asajātyāmatiḥ purā tasyā abhiśaster ava spṛtam
yuvaṃ rathena vimadāya śundhyuvaṃ ny ūhathuḥ purumitrasya yoṣaṇām
yuvaṃ havaṃ vadhrimatyā agacchataṃ yuvaṃ suṣutiṃ cakrathuḥ purandhaye
yuvaṃ viprasya jaraṇām upeyuṣaḥ punaḥ kaler akṛṇutaṃ yuvad vayaḥ
yuvaṃ vandanam ṛśyadād ud ūpathur yuvaṃ sadyo viśpalām etave kṛthaḥ
yuvaṃ ha rebhaṃ vṛṣaṇā guhā hitam ud airayatam mamṛvāṃsam aśvinā
yuvam ṛbīsam uta taptam atraya omanvantaṃ cakrathuḥ saptavadhraye
yuvaṃ śvetam pedave 'śvināśvaṃ navabhir vājair navatī ca vājinam
carkṛtyaṃ dadathur drāvayatsakham bhagaṃ na nṛbhyo havyam mayobhuvam
na taṃ rājānāv adite kutaś cana nāṃho aśnoti duritaṃ nakir bhayam
yam aśvinā suhavā rudravartanī purorathaṃ kṛṇuthaḥ patnyā saha
ā tena yātam manaso javīyasā rathaṃ yaṃ vām ṛbhavaś cakrur aśvinā
yasya yoge duhitā jāyate diva ubhe ahanī sudine vivasvataḥ
tā vartir yātaṃ jayuṣā vi parvatam apinvataṃ śayave dhenum aśvinā
vṛkasya cid vartikām antar āsyād yuvaṃ śacībhir grasitām amuñcatam
etaṃ vāṃ stomam aśvināv akarmātakṣāma bhṛgavo na ratham
ny amṛkṣāma yoṣaṇāṃ na marye nityaṃ na sūnuṃ tanayaṃ dadhānāḥ
rathaṃ yāntaṃ kuha ko ha vāṃ narā prati dyumantaṃ suvitāya bhūṣati
prātaryāvāṇaṃ vibhvaṃ viśe-viśe vastor-vastor vahamānaṃ dhiyā śami
kuha svid doṣā kuha vastor aśvinā kuhābhipitvaṃ karataḥ kuhoṣatuḥ
ko vāṃ śayutrā vidhaveva devaram maryaṃ na yoṣā kṛṇute sadhastha ā
prātar jarethe jaraṇeva kāpayā vastor-vastor yajatā gacchatho gṛham
kasya dhvasrā bhavathaḥ kasya vā narā rājaputreva savanāva gacchathaḥ
yuvām mṛgeva vāraṇā mṛgaṇyavo doṣā vastor haviṣā ni hvayāmahe
yuvaṃ hotrām ṛtuthā juhvate nareṣaṃ janāya vahathaḥ śubhas patī
yuvāṃ ha ghoṣā pary aśvinā yatī rājña ūce duhitā pṛcche vāṃ narā
bhūtam me ahna uta bhūtam aktave 'śvāvate rathine śaktam arvate
yuvaṃ kavī ṣṭhaḥ pary aśvinā rathaṃ viśo na kutso jaritur naśāyathaḥ
yuvor ha makṣā pary aśvinā madhv āsā bharata niṣkṛtaṃ na yoṣaṇā
yuvaṃ ha bhujyuṃ yuvam aśvinā vaśaṃ yuvaṃ śiñjāram uśanām upārathuḥ
yuvo rarāvā pari sakhyam āsate yuvor aham avasā sumnam ā cake
yuvaṃ ha kṛśaṃ yuvam aśvinā śayuṃ yuvaṃ vidhantaṃ vidhavām uruṣyathaḥ
yuvaṃ sanibhya stanayantam aśvināpa vrajam ūrṇuthaḥ saptāsyam
janiṣṭa yoṣā patayat kanīnako vi cāruhan vīrudho daṃsanā anu
āsmai rīyante nivaneva sindhavo 'smā ahne bhavati tat patitvanam
jīvaṃ rudanti vi mayante adhvare dīrghām anu prasitiṃ dīdhiyur naraḥ
vāmam pitṛbhyo ya idaṃ samerire mayaḥ patibhyo janayaḥ pariṣvaje
na tasya vidma tad u ṣu pra vocata yuvā ha yad yuvatyāḥ kṣeti yoniṣu
priyosriyasya vṛṣabhasya retino gṛhaṃ gamemāśvinā tad uśmasi
ā vām agan sumatir vājinīvasū ny aśvinā hṛtsu kāmā ayaṃsata
abhūtaṃ gopā mithunā śubhas patī priyā aryamṇo duryāṃ aśīmahi
tā mandasānā manuṣo duroṇa ā dhattaṃ rayiṃ sahavīraṃ vacasyave
kṛtaṃ tīrthaṃ suprapāṇaṃ śubhas patī sthāṇum patheṣṭhām apa durmatiṃ hatam
kva svid adya katamāsv aśvinā vikṣu dasrā mādayete śubhas patī
ka īṃ ni yeme katamasya jagmatur viprasya vā yajamānasya vā gṛham
samānam u tyam puruhūtam ukthyaṃ rathaṃ tricakraṃ savanā ganigmatam
parijmānaṃ vidathyaṃ suvṛktibhir vayaṃ vyuṣṭā uṣaso havāmahe
prātaryujaṃ nāsatyādhi tiṣṭhathaḥ prātaryāvāṇam madhuvāhanaṃ ratham
viśo yena gacchatho yajvarīr narā kīreś cid yajñaṃ hotṛmantam aśvinā
adhvaryuṃ vā madhupāṇiṃ suhastyam agnidhaṃ vā dhṛtadakṣaṃ damūnasam
viprasya vā yat savanāni gacchatho 'ta ā yātam madhupeyam aśvinā
asteva su prataraṃ lāyam asyan bhūṣann iva pra bharā stomam asmai
vācā viprās tarata vācam aryo ni rāmaya jaritaḥ soma indram
dohena gām upa śikṣā sakhāyam pra bodhaya jaritar jāram indram
kośaṃ na pūrṇaṃ vasunā nyṛṣṭam ā cyāvaya maghadeyāya śūram
kim aṅga tvā maghavan bhojam āhuḥ śiśīhi mā śiśayaṃ tvā śṛṇomi
apnasvatī mama dhīr astu śakra vasuvidam bhagam indrā bharā naḥ
tvāṃ janā mamasatyeṣv indra saṃtasthānā vi hvayante samīke
atrā yujaṃ kṛṇute yo haviṣmān nāsunvatā sakhyaṃ vaṣṭi śūraḥ
dhanaṃ na syandram bahulaṃ yo asmai tīvrān somāṃ āsunoti prayasvān
tasmai śatrūn sutukān prātar ahno ni svaṣṭrān yuvati hanti vṛtram
yasmin vayaṃ dadhimā śaṃsam indre yaḥ śiśrāya maghavā kāmam asme
ārāc cit san bhayatām asya śatrur ny asmai dyumnā janyā namantām
ārāc chatrum apa bādhasva dūram ugro yaḥ śambaḥ puruhūta tena
asme dhehi yavamad gomad indra kṛdhī dhiyaṃ jaritre vājaratnām
pra yam antar vṛṣasavāso agman tīvrāḥ somā bahulāntāsa indram
nāha dāmānam maghavā ni yaṃsan ni sunvate vahati bhūri vāmam
uta prahām atidīvyā jayāti kṛtaṃ yac chvaghnī vicinoti kāle
yo devakāmo na dhanā ruṇaddhi sam it taṃ rāyā sṛjati svadhāvān
gobhiṣ ṭaremāmatiṃ durevāṃ yavena kṣudham puruhūta viśvām
vayaṃ rājabhiḥ prathamā dhanāny asmākena vṛjanenā jayema
bṛhaspatir naḥ pari pātu paścād utottarasmād adharād aghāyoḥ
indraḥ purastād uta madhyato naḥ sakhā sakhibhyo varivaḥ kṛṇotu
acchā ma indram matayaḥ svarvidaḥ sadhrīcīr viśvā uśatīr anūṣata
pari ṣvajante janayo yathā patim maryaṃ na śundhyum maghavānam ūtaye
na ghā tvadrig apa veti me manas tve it kāmam puruhūta śiśraya
rājeva dasma ni ṣado 'dhi barhiṣy asmin su some 'vapānam astu te
viṣūvṛd indro amater uta kṣudhaḥ sa id rāyo maghavā vasva īśate
tasyed ime pravaṇe sapta sindhavo vayo vardhanti vṛṣabhasya śuṣmiṇaḥ
vayo na vṛkṣaṃ supalāśam āsadan somāsa indram mandinaś camūṣadaḥ
praiṣām anīkaṃ śavasā davidyutad vidat svar manave jyotir āryam
kṛtaṃ na śvaghnī vi cinoti devane saṃvargaṃ yan maghavā sūryaṃ jayat
na tat te anyo anu vīryaṃ śakan na purāṇo maghavan nota nūtanaḥ
viśaṃ-viśam maghavā pary aśāyata janānāṃ dhenā avacākaśad vṛṣā
yasyāha śakraḥ savaneṣu raṇyati sa tīvraiḥ somaiḥ sahate pṛtanyataḥ
āpo na sindhum abhi yat samakṣaran somāsa indraṃ kulyā iva hradam
vardhanti viprā maho asya sādane yavaṃ na vṛṣṭir divyena dānunā
vṛṣā na kruddhaḥ patayad rajassv ā yo aryapatnīr akṛṇod imā apaḥ
sa sunvate maghavā jīradānave 'vindaj jyotir manave haviṣmate
uj jāyatām paraśur jyotiṣā saha bhūyā ṛtasya sudughā purāṇavat
vi rocatām aruṣo bhānunā śuciḥ svar ṇa śukraṃ śuśucīta satpatiḥ
gobhiṣ ṭaremāmatiṃ durevāṃ yavena kṣudham puruhūta viśvām
vayaṃ rājabhiḥ prathamā dhanāny asmākena vṛjanenā jayema
bṛhaspatir naḥ pari pātu paścād utottarasmād adharād aghāyoḥ
indraḥ purastād uta madhyato naḥ sakhā sakhibhyo varivaḥ kṛṇotu
ā yātv indraḥ svapatir madāya yo dharmaṇā tūtujānas tuviṣmān
pratvakṣāṇo ati viśvā sahāṃsy apāreṇa mahatā vṛṣṇyena
suṣṭhāmā rathaḥ suyamā harī te mimyakṣa vajro nṛpate gabhastau
śībhaṃ rājan supathā yāhy arvāṅ vardhāma te papuṣo vṛṣṇyāni
endravāho nṛpatiṃ vajrabāhum ugram ugrāsas taviṣāsa enam
pratvakṣasaṃ vṛṣabhaṃ satyaśuṣmam em asmatrā sadhamādo vahantu
evā patiṃ droṇasācaṃ sacetasam ūrja skambhaṃ dharuṇa ā vṛṣāyase
ojaḥ kṛṣva saṃ gṛbhāya tve apy aso yathā kenipānām ino vṛdhe
gamann asme vasūny ā hi śaṃsiṣaṃ svāśiṣam bharam ā yāhi sominaḥ
tvam īśiṣe sāsminn ā satsi barhiṣy anādhṛṣyā tava pātrāṇi dharmaṇā
pṛthak prāyan prathamā devahūtayo 'kṛṇvata śravasyāni duṣṭarā
na ye śekur yajñiyāṃ nāvam āruham īrmaiva te ny aviśanta kepayaḥ
evaivāpāg apare santu dūḍhyo 'śvā yeṣāṃ duryuja āyuyujre
itthā ye prāg upare santi dāvane purūṇi yatra vayunāni bhojanā
girīṃr ajrān rejamānāṃ adhārayad dyauḥ krandad antarikṣāṇi kopayat
samīcīne dhiṣaṇe vi ṣkabhāyati vṛṣṇaḥ pītvā mada ukthāni śaṃsati
imam bibharmi sukṛtaṃ te aṅkuśaṃ yenārujāsi maghavañ chaphārujaḥ
asmin su te savane astv okyaṃ suta iṣṭau maghavan bodhy ābhagaḥ
gobhiṣ ṭaremāmatiṃ durevāṃ yavena kṣudham puruhūta viśvām
vayaṃ rājabhiḥ prathamā dhanāny asmākena vṛjanenā jayema
bṛhaspatir naḥ pari pātu paścād utottarasmād adharād aghāyoḥ
indraḥ purastād uta madhyato naḥ sakhā sakhibhyo varivaḥ kṛṇotu
divas pari prathamaṃ jajñe agnir asmad dvitīyam pari jātavedāḥ
tṛtīyam apsu nṛmaṇā ajasram indhāna enaṃ jarate svādhīḥ
vidmā te agne tredhā trayāṇi vidmā te dhāma vibhṛtā purutrā
vidmā te nāma paramaṃ guhā yad vidmā tam utsaṃ yata ājagantha
samudre tvā nṛmaṇā apsv antar nṛcakṣā īdhe divo agna ūdhan
tṛtīye tvā rajasi tasthivāṃsam apām upasthe mahiṣā avardhan
akrandad agni stanayann iva dyauḥ kṣāmā rerihad vīrudhaḥ samañjan
sadyo jajñāno vi hīm iddho akhyad ā rodasī bhānunā bhāty antaḥ
śrīṇām udāro dharuṇo rayīṇām manīṣāṇām prārpaṇaḥ somagopāḥ
vasuḥ sūnuḥ sahaso apsu rājā vi bhāty agra uṣasām idhānaḥ
viśvasya ketur bhuvanasya garbha ā rodasī apṛṇāj jāyamānaḥ
vīḷuṃ cid adrim abhinat parāyañ janā yad agnim ayajanta pañca
uśik pāvako aratiḥ sumedhā marteṣv agnir amṛto ni dhāyi
iyarti dhūmam aruṣam bharibhrad uc chukreṇa śociṣā dyām inakṣan
dṛśāno rukma urviyā vy adyaud durmarṣam āyuḥ śriye rucānaḥ
agnir amṛto abhavad vayobhir yad enaṃ dyaur janayat suretāḥ
yas te adya kṛṇavad bhadraśoce 'pūpaṃ deva ghṛtavantam agne
pra taṃ naya prataraṃ vasyo acchābhi sumnaṃ devabhaktaṃ yaviṣṭha
ā tam bhaja sauśravaseṣv agna uktha-uktha ā bhaja śasyamāne
priyaḥ sūrye priyo agnā bhavāty uj jātena bhinadad uj janitvaiḥ
tvām agne yajamānā anu dyūn viśvā vasu dadhire vāryāṇi
tvayā saha draviṇam icchamānā vrajaṃ gomantam uśijo vi vavruḥ
astāvy agnir narāṃ suśevo vaiśvānara ṛṣibhiḥ somagopāḥ
adveṣe dyāvāpṛthivī huvema devā dhatta rayim asme suvīram
pra hotā jāto mahān nabhovin nṛṣadvā sīdad apām upasthe
dadhir yo dhāyi sa te vayāṃsi yantā vasūni vidhate tanūpāḥ
imaṃ vidhanto apāṃ sadhasthe paśuṃ na naṣṭam padair anu gman
guhā catantam uśijo namobhir icchanto dhīrā bhṛgavo 'vindan
imaṃ trito bhūry avindad icchan vaibhūvaso mūrdhany aghnyāyāḥ
sa śevṛdho jāta ā harmyeṣu nābhir yuvā bhavati rocanasya
mandraṃ hotāram uśijo namobhiḥ prāñcaṃ yajñaṃ netāram adhvarāṇām
viśām akṛṇvann aratim pāvakaṃ havyavāhaṃ dadhato mānuṣeṣu
pra bhūr jayantam mahāṃ vipodhām mūrā amūram purāṃ darmāṇam
nayanto garbhaṃ vanāṃ dhiyaṃ dhur hiriśmaśruṃ nārvāṇaṃ dhanarcam
ni pastyāsu trita stabhūyan parivīto yonau sīdad antaḥ
ataḥ saṃgṛbhyā viśāṃ damūnā vidharmaṇāyantrair īyate nṝn
asyājarāso damām aritrā arcaddhūmāso agnayaḥ pāvakāḥ
śvitīcayaḥ śvātrāso bhuraṇyavo vanarṣado vāyavo na somāḥ
pra jihvayā bharate vepo agniḥ pra vayunāni cetasā pṛthivyāḥ
tam āyavaḥ śucayantam pāvakam mandraṃ hotāraṃ dadhire yajiṣṭham
dyāvā yam agnim pṛthivī janiṣṭām āpas tvaṣṭā bhṛgavo yaṃ sahobhiḥ
īḷenyam prathamam mātariśvā devās tatakṣur manave yajatram
yaṃ tvā devā dadhire havyavāham puruspṛho mānuṣāso yajatram
sa yāmann agne stuvate vayo dhāḥ pra devayan yaśasaḥ saṃ hi pūrvīḥ
jagṛbhmā te dakṣiṇam indra hastaṃ vasūyavo vasupate vasūnām
vidmā hi tvā gopatiṃ śūra gonām asmabhyaṃ citraṃ vṛṣaṇaṃ rayiṃ dāḥ
svāyudhaṃ svavasaṃ sunīthaṃ catuḥsamudraṃ dharuṇaṃ rayīṇām
carkṛtyaṃ śaṃsyam bhūrivāram asmabhyaṃ citraṃ vṛṣaṇaṃ rayiṃ dāḥ
subrahmāṇaṃ devavantam bṛhantam uruṃ gabhīram pṛthubudhnam indra
śrutaṛṣim ugram abhimātiṣāham asmabhyaṃ citraṃ vṛṣaṇaṃ rayiṃ dāḥ
sanadvājaṃ vipravīraṃ tarutraṃ dhanaspṛtaṃ śūśuvāṃsaṃ sudakṣam
dasyuhanam pūrbhidam indra satyam asmabhyaṃ citraṃ vṛṣaṇaṃ rayiṃ dāḥ
aśvāvantaṃ rathinaṃ vīravantaṃ sahasriṇaṃ śatinaṃ vājam indra
bhadravrātaṃ vipravīraṃ svarṣām asmabhyaṃ citraṃ vṛṣaṇaṃ rayiṃ dāḥ
pra saptagum ṛtadhītiṃ sumedhām bṛhaspatim matir acchā jigāti
ya āṅgiraso namasopasadyo 'smabhyaṃ citraṃ vṛṣaṇaṃ rayiṃ dāḥ
vanīvāno mama dūtāsa indraṃ stomāś caranti sumatīr iyānāḥ
hṛdispṛśo manasā vacyamānā asmabhyaṃ citraṃ vṛṣaṇaṃ rayiṃ dāḥ
yat tvā yāmi daddhi tan na indra bṛhantaṃ kṣayam asamaṃ janānām
abhi tad dyāvāpṛthivī gṛṇītām asmabhyaṃ citraṃ vṛṣaṇaṃ rayiṃ dāḥ
aham bhuvaṃ vasunaḥ pūrvyas patir ahaṃ dhanāni saṃ jayāmi śaśvataḥ
māṃ havante pitaraṃ na jantavo 'haṃ dāśuṣe vi bhajāmi bhojanam
aham indro rodho vakṣo atharvaṇas tritāya gā ajanayam aher adhi
ahaṃ dasyubhyaḥ pari nṛmṇam ā dade gotrā śikṣan dadhīce mātariśvane
mahyaṃ tvaṣṭā vajram atakṣad āyasam mayi devāso 'vṛjann api kratum
mamānīkaṃ sūryasyeva duṣṭaram mām āryanti kṛtena kartvena ca
aham etaṃ gavyayam aśvyam paśum purīṣiṇaṃ sāyakenā hiraṇyayam
purū sahasrā ni śiśāmi dāśuṣe yan mā somāsa ukthino amandiṣuḥ
aham indro na parā jigya id dhanaṃ na mṛtyave 'va tasthe kadā cana
somam in mā sunvanto yācatā vasu na me pūravaḥ sakhye riṣāthana
aham etāñ chāśvasato dvā-dvendraṃ ye vajraṃ yudhaye 'kṛṇvata
āhvayamānāṃ ava hanmanāhanaṃ dṛḷhā vadann anamasyur namasvinaḥ
abhīdam ekam eko asmi niṣṣāḷ abhī dvā kim u trayaḥ karanti
khale na parṣān prati hanmi bhūri kim mā nindanti śatravo 'nindrāḥ
ahaṃ guṅgubhyo atithigvam iṣkaram iṣaṃ na vṛtraturaṃ vikṣu dhārayam
yat parṇayaghna uta vā karañjahe prāham mahe vṛtrahatye aśuśravi
pra me namī sāpya iṣe bhuje bhūd gavām eṣe sakhyā kṛṇuta dvitā
didyuṃ yad asya samitheṣu maṃhayam ād id enaṃ śaṃsyam ukthyaṃ karam
pra nemasmin dadṛśe somo antar gopā nemam āvir asthā kṛṇoti
sa tigmaśṛṅgaṃ vṛṣabhaṃ yuyutsan druhas tasthau bahule baddho antaḥ
ādityānāṃ vasūnāṃ rudriyāṇāṃ devo devānāṃ na mināmi dhāma
te mā bhadrāya śavase tatakṣur aparājitam astṛtam aṣāḷham
ahaṃ dāṃ gṛṇate pūrvyaṃ vasv aham brahma kṛṇavam mahyaṃ vardhanam
aham bhuvaṃ yajamānasya coditāyajvanaḥ sākṣi viśvasmin bhare
māṃ dhur indraṃ nāma devatā divaś ca gmaś cāpāṃ ca jantavaḥ
ahaṃ harī vṛṣaṇā vivratā raghū ahaṃ vajraṃ śavase dhṛṣṇv ā dade
aham atkaṃ kavaye śiśnathaṃ hathair ahaṃ kutsam āvam ābhir ūtibhiḥ
ahaṃ śuṣṇasya śnathitā vadhar yamaṃ na yo rara āryaṃ nāma dasyave
aham piteva vetasūṃr abhiṣṭaye tugraṃ kutsāya smadibhaṃ ca randhayam
aham bhuvaṃ yajamānasya rājani pra yad bhare tujaye na priyādhṛṣe
ahaṃ randhayam mṛgayaṃ śrutarvaṇe yan mājihīta vayunā canānuṣak
ahaṃ veśaṃ namram āyave 'karam ahaṃ savyāya paḍgṛbhim arandhayam
ahaṃ sa yo navavāstvam bṛhadrathaṃ saṃ vṛtreva dāsaṃ vṛtrahārujam
yad vardhayantam prathayantam ānuṣag dūre pāre rajaso rocanākaram
ahaṃ sūryasya pari yāmy āśubhiḥ praitaśebhir vahamāna ojasā
yan mā sāvo manuṣa āha nirṇija ṛdhak kṛṣe dāsaṃ kṛtvyaṃ hathaiḥ
ahaṃ saptahā nahuṣo nahuṣṭaraḥ prāśrāvayaṃ śavasā turvaśaṃ yadum
ahaṃ ny anyaṃ sahasā sahas karaṃ nava vrādhato navatiṃ ca vakṣayam
ahaṃ sapta sravato dhārayaṃ vṛṣā dravitnvaḥ pṛthivyāṃ sīrā adhi
aham arṇāṃsi vi tirāmi sukratur yudhā vidam manave gātum iṣṭaye
ahaṃ tad āsu dhārayaṃ yad āsu na devaś cana tvaṣṭādhārayad ruśat
spārhaṃ gavām ūdhassu vakṣaṇāsv ā madhor madhu śvātryaṃ somam āśiram
evā devāṃ indro vivye nṝn pra cyautnena maghavā satyarādhāḥ
viśvet tā te harivaḥ śacīvo 'bhi turāsaḥ svayaśo gṛṇanti
pra vo mahe mandamānāyāndhaso 'rcā viśvānarāya viśvābhuve
indrasya yasya sumakhaṃ saho mahi śravo nṛmṇaṃ ca rodasī saparyataḥ
so cin nu sakhyā narya ina stutaś carkṛtya indro māvate nare
viśvāsu dhūrṣu vājakṛtyeṣu satpate vṛtre vāpsv abhi śūra mandase
ke te nara indra ye ta iṣe ye te sumnaṃ sadhanyam iyakṣān
ke te vājāyāsuryāya hinvire ke apsu svāsūrvarāsu pauṃsye
bhuvas tvam indra brahmaṇā mahān bhuvo viśveṣu savaneṣu yajñiyaḥ
bhuvo nṝṃś cyautno viśvasmin bhare jyeṣṭhaś ca mantro viśvacarṣaṇe
avā nu kaṃ jyāyān yajñavanaso mahīṃ ta omātrāṃ kṛṣṭayo viduḥ
aso nu kam ajaro vardhāś ca viśved etā savanā tūtumā kṛṣe
etā viśvā savanā tūtumā kṛṣe svayaṃ sūno sahaso yāni dadhiṣe
varāya te pātraṃ dharmaṇe tanā yajño mantro brahmodyataṃ vacaḥ
ye te vipra brahmakṛtaḥ sute sacā vasūnāṃ ca vasunaś ca dāvane
pra te sumnasya manasā pathā bhuvan made sutasya somyasyāndhasaḥ
mahat tad ulbaṃ sthaviraṃ tad āsīd yenāviṣṭitaḥ praviveśithāpaḥ
viśvā apaśyad bahudhā te agne jātavedas tanvo deva ekaḥ
ko mā dadarśa katamaḥ sa devo yo me tanvo bahudhā paryapaśyat
kvāha mitrāvaruṇā kṣiyanty agner viśvāḥ samidho devayānīḥ
aicchāma tvā bahudhā jātavedaḥ praviṣṭam agne apsv oṣadhīṣu
taṃ tvā yamo acikec citrabhāno daśāntaruṣyād atirocamānam
hotrād ahaṃ varuṇa bibhyad āyaṃ ned eva mā yunajann atra devāḥ
tasya me tanvo bahudhā niviṣṭā etam arthaṃ na ciketāham agniḥ
ehi manur devayur yajñakāmo 'raṅkṛtyā tamasi kṣeṣy agne
sugān pathaḥ kṛṇuhi devayānān vaha havyāni sumanasyamānaḥ
agneḥ pūrve bhrātaro artham etaṃ rathīvādhvānam anv āvarīvuḥ
tasmād bhiyā varuṇa dūram āyaṃ gauro na kṣepnor avije jyāyāḥ
kurmas ta āyur ajaraṃ yad agne yathā yukto jātavedo na riṣyāḥ
athā vahāsi sumanasyamāno bhāgaṃ devebhyo haviṣaḥ sujāta
prayājān me anuyājāṃś ca kevalān ūrjasvantaṃ haviṣo datta bhāgam
ghṛtaṃ cāpām puruṣaṃ cauṣadhīnām agneś ca dīrgham āyur astu devāḥ
tava prayājā anuyājāś ca kevala ūrjasvanto haviṣaḥ santu bhāgāḥ
tavāgne yajño 'yam astu sarvas tubhyaṃ namantām pradiśaś catasraḥ
viśve devāḥ śāstana mā yatheha hotā vṛto manavai yan niṣadya
pra me brūta bhāgadheyaṃ yathā vo yena pathā havyam ā vo vahāni
ahaṃ hotā ny asīdaṃ yajīyān viśve devā maruto mā junanti
ahar-ahar aśvinādhvaryavaṃ vām brahmā samid bhavati sāhutir vām
ayaṃ yo hotā kir u sa yamasya kam apy ūhe yat samañjanti devāḥ
ahar-ahar jāyate māsi-māsy athā devā dadhire havyavāham
māṃ devā dadhire havyavāham apamluktam bahu kṛcchrā carantam
agnir vidvān yajñaṃ naḥ kalpayāti pañcayāmaṃ trivṛtaṃ saptatantum
ā vo yakṣy amṛtatvaṃ suvīraṃ yathā vo devā varivaḥ karāṇi
ā bāhvor vajram indrasya dheyām athemā viśvāḥ pṛtanā jayāti
trīṇi śatā trī sahasrāṇy agniṃ triṃśac ca devā nava cāsaparyan
aukṣan ghṛtair astṛṇan barhir asmā ād id dhotāraṃ ny asādayanta
yam aicchāma manasā so 'yam āgād yajñasya vidvān paruṣaś cikitvān
sa no yakṣad devatātā yajīyān ni hi ṣatsad antaraḥ pūrvo asmat
arādhi hotā niṣadā yajīyān abhi prayāṃsi sudhitāni hi khyat
yajāmahai yajñiyān hanta devāṃ īḷāmahā īḍyāṃ ājyena
sādhvīm akar devavītiṃ no adya yajñasya jihvām avidāma guhyām
sa āyur āgāt surabhir vasāno bhadrām akar devahūtiṃ no adya
tad adya vācaḥ prathamam masīya yenāsurāṃ abhi devā asāma
ūrjāda uta yajñiyāsaḥ pañca janā mama hotraṃ juṣadhvam
pañca janā mama hotraṃ juṣantāṃ gojātā uta ye yajñiyāsaḥ
pṛthivī naḥ pārthivāt pātv aṃhaso 'ntarikṣaṃ divyāt pātv asmān
tantuṃ tanvan rajaso bhānum anv ihi jyotiṣmataḥ patho rakṣa dhiyā kṛtān
anulbaṇaṃ vayata joguvām apo manur bhava janayā daivyaṃ janam
akṣānaho nahyatanota somyā iṣkṛṇudhvaṃ raśanā ota piṃśata
aṣṭāvandhuraṃ vahatābhito rathaṃ yena devāso anayann abhi priyam
aśmanvatī rīyate saṃ rabhadhvam ut tiṣṭhata pra taratā sakhāyaḥ
atrā jahāma ye asann aśevāḥ śivān vayam ut taremābhi vājān
tvaṣṭā māyā ved apasām apastamo bibhrat pātrā devapānāni śantamā
śiśīte nūnam paraśuṃ svāyasaṃ yena vṛścād etaśo brahmaṇas patiḥ
sato nūnaṃ kavayaḥ saṃ śiśīta vāśībhir yābhir amṛtāya takṣatha
vidvāṃsaḥ padā guhyāni kartana yena devāso amṛtatvam ānaśuḥ
garbhe yoṣām adadhur vatsam āsany apīcyena manasota jihvayā
sa viśvāhā sumanā yogyā abhi siṣāsanir vanate kāra ij jitim
tāṃ su te kīrtim maghavan mahitvā yat tvā bhīte rodasī ahvayetām
prāvo devāṃ ātiro dāsam ojaḥ prajāyai tvasyai yad aśikṣa indra
yad acaras tanvā vāvṛdhāno balānīndra prabruvāṇo janeṣu
māyet sā te yāni yuddhāny āhur nādya śatruṃ nanu purā vivitse
ka u nu te mahimanaḥ samasyāsmat pūrva ṛṣayo 'ntam āpuḥ
yan mātaraṃ ca pitaraṃ ca sākam ajanayathās tanvaḥ svāyāḥ
catvāri te asuryāṇi nāmādābhyāni mahiṣasya santi
tvam aṅga tāni viśvāni vitse yebhiḥ karmāṇi maghavañ cakartha
tvaṃ viśvā dadhiṣe kevalāni yāny āvir yā ca guhā vasūni
kāmam in me maghavan mā vi tārīs tvam ājñātā tvam indrāsi dātā
yo adadhāj jyotiṣi jyotir antar yo asṛjan madhunā sam madhūni
adha priyaṃ śūṣam indrāya manma brahmakṛto bṛhadukthād avāci
dūre tan nāma guhyam parācair yat tvā bhīte ahvayetāṃ vayodhai
ud astabhnāḥ pṛthivīṃ dyām abhīke bhrātuḥ putrān maghavan titviṣāṇaḥ
mahat tan nāma guhyam puruspṛg yena bhūtaṃ janayo yena bhavyam
pratnaṃ jātaṃ jyotir yad asya priyam priyāḥ sam aviśanta pañca
ā rodasī apṛṇād ota madhyam pañca devāṃ ṛtuśaḥ sapta-sapta
catustriṃśatā purudhā vi caṣṭe sarūpeṇa jyotiṣā vivratena
yad uṣa aucchaḥ prathamā vibhānām ajanayo yena puṣṭasya puṣṭam
yat te jāmitvam avaram parasyā mahan mahatyā asuratvam ekam
vidhuṃ dadrāṇaṃ samane bahūnāṃ yuvānaṃ santam palito jagāra
devasya paśya kāvyam mahitvādyā mamāra sa hyaḥ sam āna
śākmanā śāko aruṇaḥ suparṇa ā yo mahaḥ śūraḥ sanād anīḷaḥ
yac ciketa satyam it tan na moghaṃ vasu spārham uta jetota dātā
aibhir dade vṛṣṇyā pauṃsyāni yebhir aukṣad vṛtrahatyāya vajrī
ye karmaṇaḥ kriyamāṇasya mahna ṛtekarmam udajāyanta devāḥ
yujā karmāṇi janayan viśvaujā aśastihā viśvamanās turāṣāṭ
pītvī somasya diva ā vṛdhānaḥ śūro nir yudhādhamad dasyūn
idaṃ ta ekam para ū ta ekaṃ tṛtīyena jyotiṣā saṃ viśasva
saṃveśane tanvaś cārur edhi priyo devānām parame janitre
tanūṣ ṭe vājin tanvaṃ nayantī vāmam asmabhyaṃ dhātu śarma tubhyam
ahruto maho dharuṇāya devān divīva jyotiḥ svam ā mimīyāḥ
vājy asi vājinenā suvenīḥ suvita stomaṃ suvito divaṃ gāḥ
suvito dharma prathamānu satyā suvito devān suvito 'nu patma
mahimna eṣām pitaraś caneśire devā deveṣv adadhur api kratum
sam avivyacur uta yāny atviṣur aiṣāṃ tanūṣu ni viviśuḥ punaḥ
sahobhir viśvam pari cakramū rajaḥ pūrvā dhāmāny amitā mimānāḥ
tanūṣu viśvā bhuvanā ni yemire prāsārayanta purudha prajā anu
dvidhā sūnavo 'suraṃ svarvidam āsthāpayanta tṛtīyena karmaṇā
svām prajām pitaraḥ pitryaṃ saha āvareṣv adadhus tantum ātatam
nāvā na kṣodaḥ pradiśaḥ pṛthivyāḥ svastibhir ati durgāṇi viśvā
svām prajām bṛhaduktho mahitvāvareṣv adadhād ā pareṣu
mā pra gāma patho vayam mā yajñād indra sominaḥ
mānta sthur no arātayaḥ
yo yajñasya prasādhanas tantur deveṣv ātataḥ
tam āhutaṃ naśīmahi
mano nv ā huvāmahe nārāśaṃsena somena
pitṝṇāṃ ca manmabhiḥ
ā ta etu manaḥ punaḥ kratve dakṣāya jīvase
jyok ca sūryaṃ dṛśe
punar naḥ pitaro mano dadātu daivyo janaḥ
jīvaṃ vrātaṃ sacemahi
vayaṃ soma vrate tava manas tanūṣu bibhrataḥ
prajāvantaḥ sacemahi
yat te yamaṃ vaivasvatam mano jagāma dūrakam
tat ta ā vartayāmasīha kṣayāya jīvase
yat te divaṃ yat pṛthivīm mano jagāma dūrakam
tat ta ā vartayāmasīha kṣayāya jīvase
yat te bhūmiṃ caturbhṛṣṭim mano jagāma dūrakam
tat ta ā vartayāmasīha kṣayāya jīvase
yat te catasraḥ pradiśo mano jagāma dūrakam
tat ta ā vartayāmasīha kṣayāya jīvase
yat te samudram arṇavam mano jagāma dūrakam
tat ta ā vartayāmasīha kṣayāya jīvase
yat te marīcīḥ pravato mano jagāma dūrakam
tat ta ā vartayāmasīha kṣayāya jīvase
yat te apo yad oṣadhīr mano jagāma dūrakam
tat ta ā vartayāmasīha kṣayāya jīvase
yat te sūryaṃ yad uṣasam mano jagāma dūrakam
tat ta ā vartayāmasīha kṣayāya jīvase
yat te parvatān bṛhato mano jagāma dūrakam
tat ta ā vartayāmasīha kṣayāya jīvase
yat te viśvam idaṃ jagan mano jagāma dūrakam
tat ta ā vartayāmasīha kṣayāya jīvase
yat te parāḥ parāvato mano jagāma dūrakam
tat ta ā vartayāmasīha kṣayāya jīvase
yat te bhūtaṃ ca bhavyaṃ ca mano jagāma dūrakam
tat ta ā vartayāmasīha kṣayāya jīvase
pra tāry āyuḥ prataraṃ navīya sthātāreva kratumatā rathasya
adha cyavāna ut tavīty artham parātaraṃ su nirṛtir jihītām
sāman nu rāye nidhiman nv annaṃ karāmahe su purudha śravāṃsi
tā no viśvāni jaritā mamattu parātaraṃ su nirṛtir jihītām
abhī ṣv aryaḥ pauṃsyair bhavema dyaur na bhūmiṃ girayo nājrān
tā no viśvāni jaritā ciketa parātaraṃ su nirṛtir jihītām
mo ṣu ṇaḥ soma mṛtyave parā dāḥ paśyema nu sūryam uccarantam
dyubhir hito jarimā sū no astu parātaraṃ su nirṛtir jihītām
asunīte mano asmāsu dhāraya jīvātave su pra tirā na āyuḥ
rārandhi naḥ sūryasya saṃdṛśi ghṛtena tvaṃ tanvaṃ vardhayasva
asunīte punar asmāsu cakṣuḥ punaḥ prāṇam iha no dhehi bhogam
jyok paśyema sūryam uccarantam anumate mṛḷayā naḥ svasti
punar no asum pṛthivī dadātu punar dyaur devī punar antarikṣam
punar naḥ somas tanvaṃ dadātu punaḥ pūṣā pathyāṃ yā svastiḥ
śaṃ rodasī subandhave yahvī ṛtasya mātarā
bharatām apa yad rapo dyauḥ pṛthivi kṣamā rapo mo ṣu te kiṃ canāmamat
ava dvake ava trikā divaś caranti bheṣajā
kṣamā cariṣṇv ekakam bharatām apa yad rapo dyauḥ pṛthivi kṣamā rapo mo ṣu te kiṃ canāmamat
sam indreraya gām anaḍvāhaṃ ya āvahad uśīnarāṇyā anaḥ
bharatām apa yad rapo dyauḥ pṛthivi kṣamā rapo mo ṣu te kiṃ canāmamat
ā janaṃ tveṣasaṃdṛśam māhīnānām upastutam
aganma bibhrato namaḥ
asamātiṃ nitośanaṃ tveṣaṃ niyayinaṃ ratham
bhajerathasya satpatim
yo janān mahiṣāṃ ivātitasthau pavīravān
utāpavīravān yudhā
yasyekṣvākur upa vrate revān marāyy edhate
divīva pañca kṛṣṭayaḥ
indra kṣatrāsamātiṣu rathaproṣṭheṣu dhāraya
divīva sūryaṃ dṛśe
agastyasya nadbhyaḥ saptī yunakṣi rohitā
paṇīn ny akramīr abhi viśvān rājann arādhasaḥ
ayam mātāyam pitāyaṃ jīvātur āgamat
idaṃ tava prasarpaṇaṃ subandhav ehi nir ihi
yathā yugaṃ varatrayā nahyanti dharuṇāya kam
evā dādhāra te mano jīvātave na mṛtyave 'tho ariṣṭatātaye
yatheyam pṛthivī mahī dādhāremān vanaspatīn
evā dādhāra te mano jīvātave na mṛtyave 'tho ariṣṭatātaye
yamād ahaṃ vaivasvatāt subandhor mana ābharam
jīvātave na mṛtyave 'tho ariṣṭatātaye
nyag vāto 'va vāti nyak tapati sūryaḥ
nīcīnam aghnyā duhe nyag bhavatu te rapaḥ
ayam me hasto bhagavān ayam me bhagavattaraḥ
ayam me viśvabheṣajo 'yaṃ śivābhimarśanaḥ
idam itthā raudraṃ gūrtavacā brahma kratvā śacyām antar ājau
krāṇā yad asya pitarā maṃhaneṣṭhāḥ parṣat pakthe ahann ā sapta hotṝn
sa id dānāya dabhyāya vanvañ cyavānaḥ sūdair amimīta vedim
tūrvayāṇo gūrtavacastamaḥ kṣodo na reta itaūti siñcat
mano na yeṣu havaneṣu tigmaṃ vipaḥ śacyā vanutho dravantā
ā yaḥ śaryābhis tuvinṛmṇo asyāśrīṇītādiśaṃ gabhastau
kṛṣṇā yad goṣv aruṇīṣu sīdad divo napātāśvinā huve vām
vītam me yajñam ā gatam me annaṃ vavanvāṃsā neṣam asmṛtadhrū
prathiṣṭa yasya vīrakarmam iṣṇad anuṣṭhitaṃ nu naryo apauhat
punas tad ā vṛhati yat kanāyā duhitur ā anubhṛtam anarvā
madhyā yat kartvam abhavad abhīke kāmaṃ kṛṇvāne pitari yuvatyām
manānag reto jahatur viyantā sānau niṣiktaṃ sukṛtasya yonau
pitā yat svāṃ duhitaram adhiṣkan kṣmayā retaḥ saṃjagmāno ni ṣiñcat
svādhyo 'janayan brahma devā vāstoṣ patiṃ vratapāṃ nir atakṣan
sa īṃ vṛṣā na phenam asyad ājau smad ā paraid apa dabhracetāḥ
sarat padā na dakṣiṇā parāvṛṅ na tā nu me pṛśanyo jagṛbhre
makṣū na vahniḥ prajāyā upabdir agniṃ na nagna upa sīdad ūdhaḥ
sanitedhmaṃ sanitota vājaṃ sa dhartā jajñe sahasā yavīyut
makṣū kanāyāḥ sakhyaṃ navagvā ṛtaṃ vadanta ṛtayuktim agman
dvibarhaso ya upa gopam āgur adakṣiṇāso acyutā dudukṣan
makṣū kanāyāḥ sakhyaṃ navīyo rādho na reta ṛtam it turaṇyan
śuci yat te rekṇa āyajanta sabardughāyāḥ paya usriyāyāḥ
paśvā yat paścā viyutā budhanteti bravīti vaktarī rarāṇaḥ
vasor vasutvā kāravo 'nehā viśvaṃ viveṣṭi draviṇam upa kṣu
tad in nv asya pariṣadvāno agman purū sadanto nārṣadam bibhitsan
vi śuṣṇasya saṃgrathitam anarvā vidat puruprajātasya guhā yat
bhargo ha nāmota yasya devāḥ svar ṇa ye triṣadhasthe niṣeduḥ
agnir ha nāmota jātavedāḥ śrudhī no hotar ṛtasya hotādhruk
uta tyā me raudrāv arcimantā nāsatyāv indra gūrtaye yajadhyai
manuṣvad vṛktabarhiṣe rarāṇā mandū hitaprayasā vikṣu yajyū
ayaṃ stuto rājā vandi vedhā apaś ca vipras tarati svasetuḥ
sa kakṣīvantaṃ rejayat so agniṃ nemiṃ na cakram arvato raghudru
sa dvibandhur vaitaraṇo yaṣṭā sabardhuṃ dhenum asvaṃ duhadhyai
saṃ yan mitrāvaruṇā vṛñja ukthair jyeṣṭhebhir aryamaṇaṃ varūthaiḥ
tadbandhuḥ sūrir divi te dhiyandhā nābhānediṣṭho rapati pra venan
sā no nābhiḥ paramāsya vā ghāhaṃ tat paścā katithaś cid āsa
iyam me nābhir iha me sadhastham ime me devā ayam asmi sarvaḥ
dvijā aha prathamajā ṛtasyedaṃ dhenur aduhaj jāyamānā
adhāsu mandro aratir vibhāvāva syati dvivartanir vaneṣāṭ
ūrdhvā yac chreṇir na śiśur dan makṣū sthiraṃ śevṛdhaṃ sūta mātā
adhā gāva upamātiṃ kanāyā anu śvāntasya kasya cit pareyuḥ
śrudhi tvaṃ sudraviṇo nas tvaṃ yāḷ āśvaghnasya vāvṛdhe sūnṛtābhiḥ
adha tvam indra viddhy asmān maho rāye nṛpate vajrabāhuḥ
rakṣā ca no maghonaḥ pāhi sūrīn anehasas te harivo abhiṣṭau
adha yad rājānā gaviṣṭau sarat saraṇyuḥ kārave jaraṇyuḥ
vipraḥ preṣṭhaḥ sa hy eṣām babhūva parā ca vakṣad uta parṣad enān
adhā nv asya jenyasya puṣṭau vṛthā rebhanta īmahe tad ū nu
saraṇyur asya sūnur aśvo vipraś cāsi śravasaś ca sātau
yuvor yadi sakhyāyāsme śardhāya stomaṃ jujuṣe namasvān
viśvatra yasminn ā giraḥ samīcīḥ pūrvīva gātur dāśat sūnṛtāyai
sa gṛṇāno adbhir devavān iti subandhur namasā sūktaiḥ
vardhad ukthair vacobhir ā hi nūnaṃ vy adhvaiti payasa usriyāyāḥ
ta ū ṣu ṇo maho yajatrā bhūta devāsa ūtaye sajoṣāḥ
ye vājāṃ anayatā viyanto ye sthā nicetāro amūrāḥ
ye yajñena dakṣiṇayā samaktā indrasya sakhyam amṛtatvam ānaśa
tebhyo bhadram aṅgiraso vo astu prati gṛbhṇīta mānavaṃ sumedhasaḥ
ya udājan pitaro gomayaṃ vasv ṛtenābhindan parivatsare valam
dīrghāyutvam aṅgiraso vo astu prati gṛbhṇīta mānavaṃ sumedhasaḥ
ya ṛtena sūryam ārohayan divy aprathayan pṛthivīm mātaraṃ vi
suprajāstvam aṅgiraso vo astu prati gṛbhṇīta mānavaṃ sumedhasaḥ
ayaṃ nābhā vadati valgu vo gṛhe devaputrā ṛṣayas tac chṛṇotana
subrahmaṇyam aṅgiraso vo astu prati gṛbhṇīta mānavaṃ sumedhasaḥ
virūpāsa id ṛṣayas ta id gambhīravepasaḥ
te aṅgirasaḥ sūnavas te agneḥ pari jajñire
ye agneḥ pari jajñire virūpāso divas pari
navagvo nu daśagvo aṅgirastamo sacā deveṣu maṃhate
indreṇa yujā niḥ sṛjanta vāghato vrajaṃ gomantam aśvinam
sahasram me dadato aṣṭakarṇyaḥ śravo deveṣv akrata
pra nūnaṃ jāyatām ayam manus tokmeva rohatu
yaḥ sahasraṃ śatāśvaṃ sadyo dānāya maṃhate
na tam aśnoti kaś cana diva iva sānv ārabham
sāvarṇyasya dakṣiṇā vi sindhur iva paprathe
uta dāsā pariviṣe smaddiṣṭī goparīṇasā
yadus turvaś ca māmahe
sahasradā grāmaṇīr mā riṣan manuḥ sūryeṇāsya yatamānaitu dakṣiṇā
sāvarṇer devāḥ pra tirantv āyur yasminn aśrāntā asanāma vājam
parāvato ye didhiṣanta āpyam manuprītāso janimā vivasvataḥ
yayāter ye nahuṣyasya barhiṣi devā āsate te adhi bruvantu naḥ
viśvā hi vo namasyāni vandyā nāmāni devā uta yajñiyāni vaḥ
ye stha jātā aditer adbhyas pari ye pṛthivyās te ma iha śrutā havam
yebhyo mātā madhumat pinvate payaḥ pīyūṣaṃ dyaur aditir adribarhāḥ
ukthaśuṣmān vṛṣabharān svapnasas tāṃ ādityāṃ anu madā svastaye
nṛcakṣaso animiṣanto arhaṇā bṛhad devāso amṛtatvam ānaśuḥ
jyotīrathā ahimāyā anāgaso divo varṣmāṇaṃ vasate svastaye
samrājo ye suvṛdho yajñam āyayur aparihvṛtā dadhire divi kṣayam
tāṃ ā vivāsa namasā suvṛktibhir maho ādityāṃ aditiṃ svastaye
ko va stomaṃ rādhati yaṃ jujoṣatha viśve devāso manuṣo yati ṣṭhana
ko vo 'dhvaraṃ tuvijātā araṃ karad yo naḥ parṣad aty aṃhaḥ svastaye
yebhyo hotrām prathamām āyeje manuḥ samiddhāgnir manasā sapta hotṛbhiḥ
ta ādityā abhayaṃ śarma yacchata sugā naḥ karta supathā svastaye
ya īśire bhuvanasya pracetaso viśvasya sthātur jagataś ca mantavaḥ
te naḥ kṛtād akṛtād enasas pary adyā devāsaḥ pipṛtā svastaye
bhareṣv indraṃ suhavaṃ havāmahe 'ṃhomucaṃ sukṛtaṃ daivyaṃ janam
agnim mitraṃ varuṇaṃ sātaye bhagaṃ dyāvāpṛthivī marutaḥ svastaye
sutrāmāṇam pṛthivīṃ dyām anehasaṃ suśarmāṇam aditiṃ supraṇītim
daivīṃ nāvaṃ svaritrām anāgasam asravantīm ā ruhemā svastaye
viśve yajatrā adhi vocatotaye trāyadhvaṃ no durevāyā abhihrutaḥ
satyayā vo devahūtyā huvema śṛṇvato devā avase svastaye
apāmīvām apa viśvām anāhutim apārātiṃ durvidatrām aghāyataḥ
āre devā dveṣo asmad yuyotanoru ṇaḥ śarma yacchatā svastaye
ariṣṭaḥ sa marto viśva edhate pra prajābhir jāyate dharmaṇas pari
yam ādityāso nayathā sunītibhir ati viśvāni duritā svastaye
yaṃ devāso 'vatha vājasātau yaṃ śūrasātā maruto hite dhane
prātaryāvāṇaṃ ratham indra sānasim ariṣyantam ā ruhemā svastaye
svasti naḥ pathyāsu dhanvasu svasty apsu vṛjane svarvati
svasti naḥ putrakṛtheṣu yoniṣu svasti rāye maruto dadhātana
svastir id dhi prapathe śreṣṭhā rekṇasvaty abhi yā vāmam eti
sā no amā so araṇe ni pātu svāveśā bhavatu devagopā
evā plateḥ sūnur avīvṛdhad vo viśva ādityā adite manīṣī
īśānāso naro amartyenāstāvi jano divyo gayena
kathā devānāṃ katamasya yāmani sumantu nāma śṛṇvatām manāmahe
ko mṛḷāti katamo no mayas karat katama ūtī abhy ā vavartati
kratūyanti kratavo hṛtsu dhītayo venanti venāḥ patayanty ā diśaḥ
na marḍitā vidyate anya ebhyo deveṣu me adhi kāmā ayaṃsata
narā vā śaṃsam pūṣaṇam agohyam agniṃ deveddham abhy arcase girā
sūryāmāsā candramasā yamaṃ divi tritaṃ vātam uṣasam aktum aśvinā
kathā kavis tuvīravān kayā girā bṛhaspatir vāvṛdhate suvṛktibhiḥ
aja ekapāt suhavebhir ṛkvabhir ahiḥ śṛṇotu budhnyo havīmani
dakṣasya vādite janmani vrate rājānā mitrāvaruṇā vivāsasi
atūrtapanthāḥ pururatho aryamā saptahotā viṣurūpeṣu janmasu
te no arvanto havanaśruto havaṃ viśve śṛṇvantu vājino mitadravaḥ
sahasrasā medhasātāv iva tmanā maho ye dhanaṃ samitheṣu jabhrire
pra vo vāyuṃ rathayujam purandhiṃ stomaiḥ kṛṇudhvaṃ sakhyāya pūṣaṇam
te hi devasya savituḥ savīmani kratuṃ sacante sacitaḥ sacetasaḥ
triḥ sapta sasrā nadyo mahīr apo vanaspatīn parvatāṃ agnim ūtaye
kṛśānum astṝn tiṣyaṃ sadhastha ā rudraṃ rudreṣu rudriyaṃ havāmahe
sarasvatī sarayuḥ sindhur ūrmibhir maho mahīr avasā yantu vakṣaṇīḥ
devīr āpo mātaraḥ sūdayitnvo ghṛtavat payo madhuman no arcata
uta mātā bṛhaddivā śṛṇotu nas tvaṣṭā devebhir janibhiḥ pitā vacaḥ
ṛbhukṣā vājo rathaspatir bhago raṇvaḥ śaṃsaḥ śaśamānasya pātu naḥ
raṇvaḥ saṃdṛṣṭau pitumāṃ iva kṣayo bhadrā rudrāṇām marutām upastutiḥ
gobhiḥ ṣyāma yaśaso janeṣv ā sadā devāsa iḷayā sacemahi
yām me dhiyam maruta indra devā adadāta varuṇa mitra yūyam
tām pīpayata payaseva dhenuṃ kuvid giro adhi rathe vahātha
kuvid aṅga prati yathā cid asya naḥ sajātyasya maruto bubodhatha
nābhā yatra prathamaṃ saṃnasāmahe tatra jāmitvam aditir dadhātu naḥ
te hi dyāvāpṛthivī mātarā mahī devī devāñ janmanā yajñiye itaḥ
ubhe bibhṛta ubhayam bharīmabhiḥ purū retāṃsi pitṛbhiś ca siñcataḥ
vi ṣā hotrā viśvam aśnoti vāryam bṛhaspatir aramatiḥ panīyasī
grāvā yatra madhuṣud ucyate bṛhad avīvaśanta matibhir manīṣiṇaḥ
evā kavis tuvīravāṃ ṛtajñā draviṇasyur draviṇasaś cakānaḥ
ukthebhir atra matibhiś ca vipro 'pīpayad gayo divyāni janma
evā plateḥ sūnur avīvṛdhad vo viśva ādityā adite manīṣī
īśānāso naro amartyenāstāvi jano divyo gayena
agnir indro varuṇo mitro aryamā vāyuḥ pūṣā sarasvatī sajoṣasaḥ
ādityā viṣṇur marutaḥ svar bṛhat somo rudro aditir brahmaṇas patiḥ
indrāgnī vṛtrahatyeṣu satpatī mitho hinvānā tanvā samokasā
antarikṣam mahy ā paprur ojasā somo ghṛtaśrīr mahimānam īrayan
teṣāṃ hi mahnā mahatām anarvaṇāṃ stomāṃ iyarmy ṛtajñā ṛtāvṛdhām
ye apsavam arṇavaṃ citrarādhasas te no rāsantām mahaye sumitryāḥ
svarṇaram antarikṣāṇi rocanā dyāvābhūmī pṛthivīṃ skambhur ojasā
pṛkṣā iva mahayantaḥ surātayo devā stavante manuṣāya sūrayaḥ
mitrāya śikṣa varuṇāya dāśuṣe yā samrājā manasā na prayucchataḥ
yayor dhāma dharmaṇā rocate bṛhad yayor ubhe rodasī nādhasī vṛtau
yā gaur vartanim paryeti niṣkṛtam payo duhānā vratanīr avārataḥ
sā prabruvāṇā varuṇāya dāśuṣe devebhyo dāśad dhaviṣā vivasvate
divakṣaso agnijihvā ṛtāvṛdha ṛtasya yoniṃ vimṛśanta āsate
dyāṃ skabhitvy apa ā cakrur ojasā yajñaṃ janitvī tanvī ni māmṛjuḥ
parikṣitā pitarā pūrvajāvarī ṛtasya yonā kṣayataḥ samokasā
dyāvāpṛthivī varuṇāya savrate ghṛtavat payo mahiṣāya pinvataḥ
parjanyāvātā vṛṣabhā purīṣiṇendravāyū varuṇo mitro aryamā
devāṃ ādityāṃ aditiṃ havāmahe ye pārthivāso divyāso apsu ye
tvaṣṭāraṃ vāyum ṛbhavo ya ohate daivyā hotārā uṣasaṃ svastaye
bṛhaspatiṃ vṛtrakhādaṃ sumedhasam indriyaṃ somaṃ dhanasā u īmahe
brahma gām aśvaṃ janayanta oṣadhīr vanaspatīn pṛthivīm parvatāṃ apaḥ
sūryaṃ divi rohayantaḥ sudānava āryā vratā visṛjanto adhi kṣami
bhujyum aṃhasaḥ pipṛtho nir aśvinā śyāvam putraṃ vadhrimatyā ajinvatam
kamadyuvaṃ vimadāyohathur yuvaṃ viṣṇāpvaṃ viśvakāyāva sṛjathaḥ
pāvīravī tanyatur ekapād ajo divo dhartā sindhur āpaḥ samudriyaḥ
viśve devāsaḥ śṛṇavan vacāṃsi me sarasvatī saha dhībhiḥ purandhyā
viśve devāḥ saha dhībhiḥ purandhyā manor yajatrā amṛtā ṛtajñāḥ
rātiṣāco abhiṣācaḥ svarvidaḥ svar giro brahma sūktaṃ juṣerata
devān vasiṣṭho amṛtān vavande ye viśvā bhuvanābhi pratasthuḥ
te no rāsantām urugāyam adya yūyam pāta svastibhiḥ sadā naḥ
devān huve bṛhacchravasaḥ svastaye jyotiṣkṛto adhvarasya pracetasaḥ
ye vāvṛdhuḥ prataraṃ viśvavedasa indrajyeṣṭhāso amṛtā ṛtāvṛdhaḥ
indraprasūtā varuṇapraśiṣṭā ye sūryasya jyotiṣo bhāgam ānaśuḥ
marudgaṇe vṛjane manma dhīmahi māghone yajñaṃ janayanta sūrayaḥ
indro vasubhiḥ pari pātu no gayam ādityair no aditiḥ śarma yacchatu
rudro rudrebhir devo mṛḷayāti nas tvaṣṭā no gnābhiḥ suvitāya jinvatu
aditir dyāvāpṛthivī ṛtam mahad indrāviṣṇū marutaḥ svar bṛhat
devāṃ ādityāṃ avase havāmahe vasūn rudrān savitāraṃ sudaṃsasam
sarasvān dhībhir varuṇo dhṛtavrataḥ pūṣā viṣṇur mahimā vāyur aśvinā
brahmakṛto amṛtā viśvavedasaḥ śarma no yaṃsan trivarūtham aṃhasaḥ
vṛṣā yajño vṛṣaṇaḥ santu yajñiyā vṛṣaṇo devā vṛṣaṇo haviṣkṛtaḥ
vṛṣaṇā dyāvāpṛthivī ṛtāvarī vṛṣā parjanyo vṛṣaṇo vṛṣastubhaḥ
agnīṣomā vṛṣaṇā vājasātaye purupraśastā vṛṣaṇā upa bruve
yāv ījire vṛṣaṇo devayajyayā tā naḥ śarma trivarūthaṃ vi yaṃsataḥ
dhṛtavratāḥ kṣatriyā yajñaniṣkṛto bṛhaddivā adhvarāṇām abhiśriyaḥ
agnihotāra ṛtasāpo adruho 'po asṛjann anu vṛtratūrye
dyāvāpṛthivī janayann abhi vratāpa oṣadhīr vanināni yajñiyā
antarikṣaṃ svar ā paprur ūtaye vaśaṃ devāsas tanvī ni māmṛjuḥ
dhartāro diva ṛbhavaḥ suhastā vātāparjanyā mahiṣasya tanyatoḥ
āpa oṣadhīḥ pra tirantu no giro bhago rātir vājino yantu me havam
samudraḥ sindhū rajo antarikṣam aja ekapāt tanayitnur arṇavaḥ
ahir budhnyaḥ śṛṇavad vacāṃsi me viśve devāsa uta sūrayo mama
syāma vo manavo devavītaye prāñcaṃ no yajñam pra ṇayata sādhuyā
ādityā rudrā vasavaḥ sudānava imā brahma śasyamānāni jinvata
daivyā hotārā prathamā purohita ṛtasya panthām anv emi sādhuyā
kṣetrasya patim prativeśam īmahe viśvān devāṃ amṛtāṃ aprayucchataḥ
vasiṣṭhāsaḥ pitṛvad vācam akrata devāṃ īḷānā ṛṣivat svastaye
prītā iva jñātayaḥ kāmam etyāsme devāso 'va dhūnutā vasu
devān vasiṣṭho amṛtān vavande ye viśvā bhuvanābhi pratasthuḥ
te no rāsantām urugāyam adya yūyam pāta svastibhiḥ sadā naḥ
imāṃ dhiyaṃ saptaśīrṣṇīm pitā na ṛtaprajātām bṛhatīm avindat
turīyaṃ svij janayad viśvajanyo 'yāsya uktham indrāya śaṃsan
ṛtaṃ śaṃsanta ṛju dīdhyānā divas putrāso asurasya vīrāḥ
vipram padam aṅgiraso dadhānā yajñasya dhāma prathamam mananta
haṃsair iva sakhibhir vāvadadbhir aśmanmayāni nahanā vyasyan
bṛhaspatir abhikanikradad gā uta prāstaud uc ca vidvāṃ agāyat
avo dvābhyām para ekayā gā guhā tiṣṭhantīr anṛtasya setau
bṛhaspatis tamasi jyotir icchann ud usrā ākar vi hi tisra āvaḥ
vibhidyā puraṃ śayathem apācīṃ nis trīṇi sākam udadher akṛntat
bṛhaspatir uṣasaṃ sūryaṃ gām arkaṃ viveda stanayann iva dyauḥ
indro valaṃ rakṣitāraṃ dughānāṃ kareṇeva vi cakartā raveṇa
svedāñjibhir āśiram icchamāno 'rodayat paṇim ā gā amuṣṇāt
sa īṃ satyebhiḥ sakhibhiḥ śucadbhir godhāyasaṃ vi dhanasair adardaḥ
brahmaṇas patir vṛṣabhir varāhair gharmasvedebhir draviṇaṃ vy ānaṭ
te satyena manasā gopatiṃ gā iyānāsa iṣaṇayanta dhībhiḥ
bṛhaspatir mithoavadyapebhir ud usriyā asṛjata svayugbhiḥ
taṃ vardhayanto matibhiḥ śivābhiḥ siṃham iva nānadataṃ sadhasthe
bṛhaspatiṃ vṛṣaṇaṃ śūrasātau bhare-bhare anu madema jiṣṇum
yadā vājam asanad viśvarūpam ā dyām arukṣad uttarāṇi sadma
bṛhaspatiṃ vṛṣaṇaṃ vardhayanto nānā santo bibhrato jyotir āsā
satyām āśiṣaṃ kṛṇutā vayodhai kīriṃ cid dhy avatha svebhir evaiḥ
paścā mṛdho apa bhavantu viśvās tad rodasī śṛṇutaṃ viśvaminve
indro mahnā mahato arṇavasya vi mūrdhānam abhinad arbudasya
ahann ahim ariṇāt sapta sindhūn devair dyāvāpṛthivī prāvataṃ naḥ
udapruto na vayo rakṣamāṇā vāvadato abhriyasyeva ghoṣāḥ
giribhrajo normayo madanto bṛhaspatim abhy arkā anāvan
saṃ gobhir āṅgiraso nakṣamāṇo bhaga ived aryamaṇaṃ nināya
jane mitro na dampatī anakti bṛhaspate vājayāśūṃr ivājau
sādhvaryā atithinīr iṣirā spārhāḥ suvarṇā anavadyarūpāḥ
bṛhaspatiḥ parvatebhyo vitūryā nir gā ūpe yavam iva sthivibhyaḥ
āpruṣāyan madhuna ṛtasya yonim avakṣipann arka ulkām iva dyoḥ
bṛhaspatir uddharann aśmano gā bhūmyā udneva vi tvacam bibheda
apa jyotiṣā tamo antarikṣād udnaḥ śīpālam iva vāta ājat
bṛhaspatir anumṛśyā valasyābhram iva vāta ā cakra ā gāḥ
yadā valasya pīyato jasum bhed bṛhaspatir agnitapobhir arkaiḥ
dadbhir na jihvā pariviṣṭam ādad āvir nidhīṃr akṛṇod usriyāṇām
bṛhaspatir amata hi tyad āsāṃ nāma svarīṇāṃ sadane guhā yat
āṇḍeva bhittvā śakunasya garbham ud usriyāḥ parvatasya tmanājat
aśnāpinaddham madhu pary apaśyan matsyaṃ na dīna udani kṣiyantam
niṣ ṭaj jabhāra camasaṃ na vṛkṣād bṛhaspatir viraveṇā vikṛtya
soṣām avindat sa svaḥ so agniṃ so arkeṇa vi babādhe tamāṃsi
bṛhaspatir govapuṣo valasya nir majjānaṃ na parvaṇo jabhāra
himeva parṇā muṣitā vanāni bṛhaspatinākṛpayad valo gāḥ
anānukṛtyam apunaś cakāra yāt sūryāmāsā mitha uccarātaḥ
abhi śyāvaṃ na kṛśanebhir aśvaṃ nakṣatrebhiḥ pitaro dyām apiṃśan
rātryāṃ tamo adadhur jyotir ahan bṛhaspatir bhinad adriṃ vidad gāḥ
idam akarma namo abhriyāya yaḥ pūrvīr anv ānonavīti
bṛhaspatiḥ sa hi gobhiḥ so aśvaiḥ sa vīrebhiḥ sa nṛbhir no vayo dhāt
bhadrā agner vadhryaśvasya saṃdṛśo vāmī praṇītiḥ suraṇā upetayaḥ
yad īṃ sumitrā viśo agra indhate ghṛtenāhuto jarate davidyutat
ghṛtam agner vadhryaśvasya vardhanaṃ ghṛtam annaṃ ghṛtam v asya medanam
ghṛtenāhuta urviyā vi paprathe sūrya iva rocate sarpirāsutiḥ
yat te manur yad anīkaṃ sumitraḥ samīdhe agne tad idaṃ navīyaḥ
sa revac choca sa giro juṣasva sa vājaṃ darṣi sa iha śravo dhāḥ
yaṃ tvā pūrvam īḷito vadhryaśvaḥ samīdhe agne sa idaṃ juṣasva
sa na stipā uta bhavā tanūpā dātraṃ rakṣasva yad idaṃ te asme
bhavā dyumnī vādhryaśvota gopā mā tvā tārīd abhimātir janānām
śūra iva dhṛṣṇuś cyavanaḥ sumitraḥ pra nu vocaṃ vādhryaśvasya nāma
sam ajryā parvatyā vasūni dāsā vṛtrāṇy āryā jigetha
śūra iva dhṛṣṇuś cyavano janānāṃ tvam agne pṛtanāyūṃr abhi ṣyāḥ
dīrghatantur bṛhadukṣāyam agniḥ sahasrastarīḥ śatanītha ṛbhvā
dyumān dyumatsu nṛbhir mṛjyamānaḥ sumitreṣu dīdayo devayatsu
tve dhenuḥ sudughā jātavedo 'saścateva samanā sabardhuk
tvaṃ nṛbhir dakṣiṇāvadbhir agne sumitrebhir idhyase devayadbhiḥ
devāś cit te amṛtā jātavedo mahimānaṃ vādhryaśva pra vocan
yat sampṛccham mānuṣīr viśa āyan tvaṃ nṛbhir ajayas tvāvṛdhebhiḥ
piteva putram abibhar upasthe tvām agne vadhryaśvaḥ saparyan
juṣāṇo asya samidhaṃ yaviṣṭhota pūrvāṃ avanor vrādhataś cit
śaśvad agnir vadhryaśvasya śatrūn nṛbhir jigāya sutasomavadbhiḥ
samanaṃ cid adahaś citrabhāno 'va vrādhantam abhinad vṛdhaś cit
ayam agnir vadhryaśvasya vṛtrahā sanakāt preddho namasopavākyaḥ
sa no ajāmīṃr uta vā vijāmīn abhi tiṣṭha śardhato vādhryaśva
imām me agne samidhaṃ juṣasveḷas pade prati haryā ghṛtācīm
varṣman pṛthivyāḥ sudinatve ahnām ūrdhvo bhava sukrato devayajyā
ā devānām agrayāveha yātu narāśaṃso viśvarūpebhir aśvaiḥ
ṛtasya pathā namasā miyedho devebhyo devatamaḥ suṣūdat
śaśvattamam īḷate dūtyāya haviṣmanto manuṣyāso agnim
vahiṣṭhair aśvaiḥ suvṛtā rathenā devān vakṣi ni ṣadeha hotā
vi prathatāṃ devajuṣṭaṃ tiraścā dīrghaṃ drāghmā surabhi bhūtv asme
aheḷatā manasā deva barhir indrajyeṣṭhāṃ uśato yakṣi devān
divo vā sānu spṛśatā varīyaḥ pṛthivyā vā mātrayā vi śrayadhvam
uśatīr dvāro mahinā mahadbhir devaṃ rathaṃ rathayur dhārayadhvam
devī divo duhitarā suśilpe uṣāsānaktā sadatāṃ ni yonau
ā vāṃ devāsa uśatī uśanta urau sīdantu subhage upasthe
ūrdhvo grāvā bṛhad agniḥ samiddhaḥ priyā dhāmāny aditer upasthe
purohitāv ṛtvijā yajñe asmin viduṣṭarā draviṇam ā yajethām
tisro devīr barhir idaṃ varīya ā sīdata cakṛmā vaḥ syonam
manuṣvad yajñaṃ sudhitā havīṃṣīḷā devī ghṛtapadī juṣanta
deva tvaṣṭar yad dha cārutvam ānaḍ yad aṅgirasām abhavaḥ sacābhūḥ
sa devānām pātha upa pra vidvāṃ uśan yakṣi draviṇodaḥ suratnaḥ
vanaspate raśanayā niyūyā devānām pātha upa vakṣi vidvān
svadāti devaḥ kṛṇavad dhavīṃṣy avatāṃ dyāvāpṛthivī havam me
āgne vaha varuṇam iṣṭaye na indraṃ divo maruto antarikṣāt
sīdantu barhir viśva ā yajatrāḥ svāhā devā amṛtā mādayantām
bṛhaspate prathamaṃ vāco agraṃ yat prairata nāmadheyaṃ dadhānāḥ
yad eṣāṃ śreṣṭhaṃ yad aripram āsīt preṇā tad eṣāṃ nihitaṃ guhāviḥ
saktum iva titaunā punanto yatra dhīrā manasā vācam akrata
atrā sakhāyaḥ sakhyāni jānate bhadraiṣāṃ lakṣmīr nihitādhi vāci
yajñena vācaḥ padavīyam āyan tām anv avindann ṛṣiṣu praviṣṭām
tām ābhṛtyā vy adadhuḥ purutrā tāṃ sapta rebhā abhi saṃ navante
uta tvaḥ paśyan na dadarśa vācam uta tvaḥ śṛṇvan na śṛṇoty enām
uto tvasmai tanvaṃ vi sasre jāyeva patya uśatī suvāsāḥ
uta tvaṃ sakhye sthirapītam āhur nainaṃ hinvanty api vājineṣu
adhenvā carati māyayaiṣa vācaṃ śuśruvāṃ aphalām apuṣpām
yas tityāja sacividaṃ sakhāyaṃ na tasya vācy api bhāgo asti
yad īṃ śṛṇoty alakaṃ śṛṇoti nahi praveda sukṛtasya panthām
akṣaṇvantaḥ karṇavantaḥ sakhāyo manojaveṣv asamā babhūvuḥ
ādaghnāsa upakakṣāsa u tve hradā iva snātvā u tve dadṛśre
hṛdā taṣṭeṣu manaso javeṣu yad brāhmaṇāḥ saṃyajante sakhāyaḥ
atrāha tvaṃ vi jahur vedyābhir ohabrahmāṇo vi caranty u tve
ime ye nārvāṅ na paraś caranti na brāhmaṇāso na sutekarāsaḥ
ta ete vācam abhipadya pāpayā sirīs tantraṃ tanvate aprajajñayaḥ
sarve nandanti yaśasāgatena sabhāsāhena sakhyā sakhāyaḥ
kilbiṣaspṛt pituṣaṇir hy eṣām araṃ hito bhavati vājināya
ṛcāṃ tvaḥ poṣam āste pupuṣvān gāyatraṃ tvo gāyati śakvarīṣu
brahmā tvo vadati jātavidyāṃ yajñasya mātrāṃ vi mimīta u tvaḥ
devānāṃ nu vayaṃ jānā pra vocāma vipanyayā
uktheṣu śasyamāneṣu yaḥ paśyād uttare yuge
brahmaṇas patir etā saṃ karmāra ivādhamat
devānām pūrvye yuge 'sataḥ sad ajāyata
devānāṃ yuge prathame 'sataḥ sad ajāyata
tad āśā anv ajāyanta tad uttānapadas pari
bhūr jajña uttānapado bhuva āśā ajāyanta
aditer dakṣo ajāyata dakṣād v aditiḥ pari
aditir hy ajaniṣṭa dakṣa yā duhitā tava
tāṃ devā anv ajāyanta bhadrā amṛtabandhavaḥ
yad devā adaḥ salile susaṃrabdhā atiṣṭhata
atrā vo nṛtyatām iva tīvro reṇur apāyata
yad devā yatayo yathā bhuvanāny apinvata
atrā samudra ā gūḷham ā sūryam ajabhartana
aṣṭau putrāso aditer ye jātās tanvas pari
devāṃ upa prait saptabhiḥ parā mārtāṇḍam āsyat
saptabhiḥ putrair aditir upa prait pūrvyaṃ yugam
prajāyai mṛtyave tvat punar mārtāṇḍam ābharat
janiṣṭhā ugraḥ sahase turāya mandra ojiṣṭho bahulābhimānaḥ
avardhann indram marutaś cid atra mātā yad vīraṃ dadhanad dhaniṣṭhā
druho niṣattā pṛśanī cid evaiḥ purū śaṃsena vāvṛdhuṣ ṭa indram
abhīvṛteva tā mahāpadena dhvāntāt prapitvād ud aranta garbhāḥ
ṛṣvā te pādā pra yaj jigāsy avardhan vājā uta ye cid atra
tvam indra sālāvṛkān sahasram āsan dadhiṣe aśvinā vavṛtyāḥ
samanā tūrṇir upa yāsi yajñam ā nāsatyā sakhyāya vakṣi
vasāvyām indra dhārayaḥ sahasrāśvinā śūra dadatur maghāni
mandamāna ṛtād adhi prajāyai sakhibhir indra iṣirebhir artham
ābhir hi māyā upa dasyum āgān mihaḥ pra tamrā avapat tamāṃsi
sanāmānā cid dhvasayo ny asmā avāhann indra uṣaso yathānaḥ
ṛṣvair agacchaḥ sakhibhir nikāmaiḥ sākam pratiṣṭhā hṛdyā jaghantha
tvaṃ jaghantha namucim makhasyuṃ dāsaṃ kṛṇvāna ṛṣaye vimāyam
tvaṃ cakartha manave syonān patho devatrāñjaseva yānān
tvam etāni papriṣe vi nāmeśāna indra dadhiṣe gabhastau
anu tvā devāḥ śavasā madanty uparibudhnān vaninaś cakartha
cakraṃ yad asyāpsv ā niṣattam uto tad asmai madhv ic cacchadyāt
pṛthivyām atiṣitaṃ yad ūdhaḥ payo goṣv adadhā oṣadhīṣu
aśvād iyāyeti yad vadanty ojaso jātam uta manya enam
manyor iyāya harmyeṣu tasthau yataḥ prajajña indro asya veda
vayaḥ suparṇā upa sedur indram priyamedhā ṛṣayo nādhamānāḥ
apa dhvāntam ūrṇuhi pūrdhi cakṣur mumugdhy asmān nidhayeva baddhān
vasūnāṃ vā carkṛṣa iyakṣan dhiyā vā yajñair vā rodasyoḥ
arvanto vā ye rayimantaḥ sātau vanuṃ vā ye suśruṇaṃ suśruto dhuḥ
hava eṣām asuro nakṣata dyāṃ śravasyatā manasā niṃsata kṣām
cakṣāṇā yatra suvitāya devā dyaur na vārebhiḥ kṛṇavanta svaiḥ
iyam eṣām amṛtānāṃ gīḥ sarvatātā ye kṛpaṇanta ratnam
dhiyaṃ ca yajñaṃ ca sādhantas te no dhāntu vasavyam asāmi
ā tat ta indrāyavaḥ panantābhi ya ūrvaṃ gomantaṃ titṛtsān
sakṛtsvaṃ ye puruputrām mahīṃ sahasradhārām bṛhatīṃ dudukṣan
śacīva indram avase kṛṇudhvam anānataṃ damayantam pṛtanyūn
ṛbhukṣaṇam maghavānaṃ suvṛktim bhartā yo vajraṃ naryam purukṣuḥ
yad vāvāna purutamam purāṣāḷ ā vṛtrahendro nāmāny aprāḥ
aceti prāsahas patis tuviṣmān yad īm uśmasi kartave karat tat
pra su va āpo mahimānam uttamaṃ kārur vocāti sadane vivasvataḥ
pra sapta-sapta tredhā hi cakramuḥ pra sṛtvarīṇām ati sindhur ojasā
pra te 'radad varuṇo yātave pathaḥ sindho yad vājāṃ abhy adravas tvam
bhūmyā adhi pravatā yāsi sānunā yad eṣām agraṃ jagatām irajyasi
divi svano yatate bhūmyopary anantaṃ śuṣmam ud iyarti bhānunā
abhrād iva pra stanayanti vṛṣṭayaḥ sindhur yad eti vṛṣabho na roruvat
abhi tvā sindho śiśum in na mātaro vāśrā arṣanti payaseva dhenavaḥ
rājeva yudhvā nayasi tvam it sicau yad āsām agram pravatām inakṣasi
imam me gaṅge yamune sarasvati śutudri stomaṃ sacatā paruṣṇy ā
asiknyā marudvṛdhe vitastayārjīkīye śṛṇuhy ā suṣomayā
tṛṣṭāmayā prathamaṃ yātave sajūḥ susartvā rasayā śvetyā tyā
tvaṃ sindho kubhayā gomatīṃ krumum mehatnvā sarathaṃ yābhir īyase
ṛjīty enī ruśatī mahitvā pari jrayāṃsi bharate rajāṃsi
adabdhā sindhur apasām apastamāśvā na citrā vapuṣīva darśatā
svaśvā sindhuḥ surathā suvāsā hiraṇyayī sukṛtā vājinīvatī
ūrṇāvatī yuvatiḥ sīlamāvaty utādhi vaste subhagā madhuvṛdham
sukhaṃ rathaṃ yuyuje sindhur aśvinaṃ tena vājaṃ saniṣad asminn ājau
mahān hy asya mahimā panasyate 'dabdhasya svayaśaso virapśinaḥ
ā va ṛñjasa ūrjāṃ vyuṣṭiṣv indram maruto rodasī anaktana
ubhe yathā no ahanī sacābhuvā sadaḥ-sado varivasyāta udbhidā
tad u śreṣṭhaṃ savanaṃ sunotanātyo na hastayato adriḥ sotari
vidad dhy aryo abhibhūti pauṃsyam maho rāye cit tarute yad arvataḥ
tad id dhy asya savanaṃ viver apo yathā purā manave gātum aśret
goarṇasi tvāṣṭre aśvanirṇiji prem adhvareṣv adhvarāṃ aśiśrayuḥ
apa hata rakṣaso bhaṅgurāvata skabhāyata nirṛtiṃ sedhatāmatim
ā no rayiṃ sarvavīraṃ sunotana devāvyam bharata ślokam adrayaḥ
divaś cid ā vo 'mavattarebhyo vibhvanā cid āśvapastarebhyaḥ
vāyoś cid ā somarabhastarebhyo 'gneś cid arca pitukṛttarebhyaḥ
bhurantu no yaśasaḥ sotv andhaso grāvāṇo vācā divitā divitmatā
naro yatra duhate kāmyam madhv āghoṣayanto abhito mithasturaḥ
sunvanti somaṃ rathirāso adrayo nir asya rasaṃ gaviṣo duhanti te
duhanty ūdhar upasecanāya kaṃ naro havyā na marjayanta āsabhiḥ
ete naraḥ svapaso abhūtana ya indrāya sunutha somam adrayaḥ
vāmaṃ-vāmaṃ vo divyāya dhāmne vasu-vasu vaḥ pārthivāya sunvate
abhrapruṣo na vācā pruṣā vasu haviṣmanto na yajñā vijānuṣaḥ
sumārutaṃ na brahmāṇam arhase gaṇam astoṣy eṣāṃ na śobhase
śriye maryāso añjīṃr akṛṇvata sumārutaṃ na pūrvīr ati kṣapaḥ
divas putrāsa etā na yetira ādityāsas te akrā na vāvṛdhuḥ
pra ye divaḥ pṛthivyā na barhaṇā tmanā riricre abhrān na sūryaḥ
pājasvanto na vīrāḥ panasyavo riśādaso na maryā abhidyavaḥ
yuṣmākam budhne apāṃ na yāmani vithuryati na mahī śratharyati
viśvapsur yajño arvāg ayaṃ su vaḥ prayasvanto na satrāca ā gata
yūyaṃ dhūrṣu prayujo na raśmibhir jyotiṣmanto na bhāsā vyuṣṭiṣu
śyenāso na svayaśaso riśādasaḥ pravāso na prasitāsaḥ paripruṣaḥ
pra yad vahadhve marutaḥ parākād yūyam mahaḥ saṃvaraṇasya vasvaḥ
vidānāso vasavo rādhyasyārāc cid dveṣaḥ sanutar yuyota
ya udṛci yajñe adhvareṣṭhā marudbhyo na mānuṣo dadāśat
revat sa vayo dadhate suvīraṃ sa devānām api gopīthe astu
te hi yajñeṣu yajñiyāsa ūmā ādityena nāmnā śambhaviṣṭhāḥ
te no 'vantu rathatūr manīṣām mahaś ca yāmann adhvare cakānāḥ
viprāso na manmabhiḥ svādhyo devāvyo na yajñaiḥ svapnasaḥ
rājāno na citrāḥ susaṃdṛśaḥ kṣitīnāṃ na maryā arepasaḥ
agnir na ye bhrājasā rukmavakṣaso vātāso na svayujaḥ sadyaūtayaḥ
prajñātāro na jyeṣṭhāḥ sunītayaḥ suśarmāṇo na somā ṛtaṃ yate
vātāso na ye dhunayo jigatnavo 'gnīnāṃ na jihvā virokiṇaḥ
varmaṇvanto na yodhāḥ śimīvantaḥ pitṝṇāṃ na śaṃsāḥ surātayaḥ
rathānāṃ na ye 'rāḥ sanābhayo jigīvāṃso na śūrā abhidyavaḥ
vareyavo na maryā ghṛtapruṣo 'bhisvartāro arkaṃ na suṣṭubhaḥ
aśvāso na ye jyeṣṭhāsa āśavo didhiṣavo na rathyaḥ sudānavaḥ
āpo na nimnair udabhir jigatnavo viśvarūpā aṅgiraso na sāmabhiḥ
grāvāṇo na sūrayaḥ sindhumātara ādardirāso adrayo na viśvahā
śiśūlā na krīḷayaḥ sumātaro mahāgrāmo na yāmann uta tviṣā
uṣasāṃ na ketavo 'dhvaraśriyaḥ śubhaṃyavo nāñjibhir vy aśvitan
sindhavo na yayiyo bhrājadṛṣṭayaḥ parāvato na yojanāni mamire
subhāgān no devāḥ kṛṇutā suratnān asmān stotṝn maruto vāvṛdhānāḥ
adhi stotrasya sakhyasya gāta sanād dhi vo ratnadheyāni santi
apaśyam asya mahato mahitvam amartyasya martyāsu vikṣu
nānā hanū vibhṛte sam bharete asinvatī bapsatī bhūry attaḥ
guhā śiro nihitam ṛdhag akṣī asinvann atti jihvayā vanāni
atrāṇy asmai paḍbhiḥ sam bharanty uttānahastā namasādhi vikṣu
pra mātuḥ prataraṃ guhyam icchan kumāro na vīrudhaḥ sarpad urvīḥ
sasaṃ na pakvam avidac chucantaṃ ririhvāṃsaṃ ripa upasthe antaḥ
tad vām ṛtaṃ rodasī pra bravīmi jāyamāno mātarā garbho atti
nāhaṃ devasya martyaś ciketāgnir aṅga vicetāḥ sa pracetāḥ
yo asmā annaṃ tṛṣv ādadhāty ājyair ghṛtair juhoti puṣyati
tasmai sahasram akṣabhir vi cakṣe 'gne viśvataḥ pratyaṅṅ asi tvam
kiṃ deveṣu tyaja enaś cakarthāgne pṛcchāmi nu tvām avidvān
akrīḷan krīḷan harir attave 'dan vi parvaśaś cakarta gām ivāsiḥ
viṣūco aśvān yuyuje vanejā ṛjītibhī raśanābhir gṛbhītān
cakṣade mitro vasubhiḥ sujātaḥ sam ānṛdhe parvabhir vāvṛdhānaḥ
agniḥ saptiṃ vājambharaṃ dadāty agnir vīraṃ śrutyaṃ karmaniṣṭhām
agnī rodasī vi carat samañjann agnir nārīṃ vīrakukṣim purandhim
agner apnasaḥ samid astu bhadrāgnir mahī rodasī ā viveśa
agnir ekaṃ codayat samatsv agnir vṛtrāṇi dayate purūṇi
agnir ha tyaṃ jarataḥ karṇam āvāgnir adbhyo nir adahaj jarūtham
agnir atriṃ gharma uruṣyad antar agnir nṛmedham prajayāsṛjat sam
agnir dād draviṇaṃ vīrapeśā agnir ṛṣiṃ yaḥ sahasrā sanoti
agnir divi havyam ā tatānāgner dhāmāni vibhṛtā purutrā
agnim ukthair ṛṣayo vi hvayante 'gniṃ naro yāmani bādhitāsaḥ
agniṃ vayo antarikṣe patanto 'gniḥ sahasrā pari yāti gonām
agniṃ viśa īḷate mānuṣīr yā agnim manuṣo nahuṣo vi jātāḥ
agnir gāndharvīm pathyām ṛtasyāgner gavyūtir ghṛta ā niṣattā
agnaye brahma ṛbhavas tatakṣur agnim mahām avocāmā suvṛktim
agne prāva jaritāraṃ yaviṣṭhāgne mahi draviṇam ā yajasva
ya imā viśvā bhuvanāni juhvad ṛṣir hotā ny asīdat pitā naḥ
sa āśiṣā draviṇam icchamānaḥ prathamacchad avarāṃ ā viveśa
kiṃ svid āsīd adhiṣṭhānam ārambhaṇaṃ katamat svit kathāsīt
yato bhūmiṃ janayan viśvakarmā vi dyām aurṇon mahinā viśvacakṣāḥ
viśvataścakṣur uta viśvatomukho viśvatobāhur uta viśvataspāt
sam bāhubhyāṃ dhamati sam patatrair dyāvābhūmī janayan deva ekaḥ
kiṃ svid vanaṃ ka u sa vṛkṣa āsa yato dyāvāpṛthivī niṣṭatakṣuḥ
manīṣiṇo manasā pṛcchated u tad yad adhyatiṣṭhad bhuvanāni dhārayan
yā te dhāmāni paramāṇi yāvamā yā madhyamā viśvakarmann utemā
śikṣā sakhibhyo haviṣi svadhāvaḥ svayaṃ yajasva tanvaṃ vṛdhānaḥ
viśvakarman haviṣā vāvṛdhānaḥ svayaṃ yajasva pṛthivīm uta dyām
muhyantv anye abhito janāsa ihāsmākam maghavā sūrir astu
vācas patiṃ viśvakarmāṇam ūtaye manojuvaṃ vāje adyā huvema
sa no viśvāni havanāni joṣad viśvaśambhūr avase sādhukarmā
cakṣuṣaḥ pitā manasā hi dhīro ghṛtam ene ajanan nannamāne
yaded antā adadṛhanta pūrva ād id dyāvāpṛthivī aprathetām
viśvakarmā vimanā ād vihāyā dhātā vidhātā paramota saṃdṛk
teṣām iṣṭāni sam iṣā madanti yatrā saptaṛṣīn para ekam āhuḥ
yo naḥ pitā janitā yo vidhātā dhāmāni veda bhuvanāni viśvā
yo devānāṃ nāmadhā eka eva taṃ sampraśnam bhuvanā yanty anyā
ta āyajanta draviṇaṃ sam asmā ṛṣayaḥ pūrve jaritāro na bhūnā
asūrte sūrte rajasi niṣatte ye bhūtāni samakṛṇvann imāni
paro divā para enā pṛthivyā paro devebhir asurair yad asti
kaṃ svid garbham prathamaṃ dadhra āpo yatra devāḥ samapaśyanta viśve
tam id garbham prathamaṃ dadhra āpo yatra devāḥ samagacchanta viśve
ajasya nābhāv adhy ekam arpitaṃ yasmin viśvāni bhuvanāni tasthuḥ
na taṃ vidātha ya imā jajānānyad yuṣmākam antaram babhūva
nīhāreṇa prāvṛtā jalpyā cāsutṛpa ukthaśāsaś caranti
yas te manyo 'vidhad vajra sāyaka saha ojaḥ puṣyati viśvam ānuṣak
sāhyāma dāsam āryaṃ tvayā yujā sahaskṛtena sahasā sahasvatā
manyur indro manyur evāsa devo manyur hotā varuṇo jātavedāḥ
manyuṃ viśa īḷate mānuṣīr yāḥ pāhi no manyo tapasā sajoṣāḥ
abhīhi manyo tavasas tavīyān tapasā yujā vi jahi śatrūn
amitrahā vṛtrahā dasyuhā ca viśvā vasūny ā bharā tvaṃ naḥ
tvaṃ hi manyo abhibhūtyojāḥ svayambhūr bhāmo abhimātiṣāhaḥ
viśvacarṣaṇiḥ sahuriḥ sahāvān asmāsv ojaḥ pṛtanāsu dhehi
abhāgaḥ sann apa pareto asmi tava kratvā taviṣasya pracetaḥ
taṃ tvā manyo akratur jihīḷāhaṃ svā tanūr baladeyāya mehi
ayaṃ te asmy upa mehy arvāṅ pratīcīnaḥ sahure viśvadhāyaḥ
manyo vajrinn abhi mām ā vavṛtsva hanāva dasyūṃr uta bodhy āpeḥ
abhi prehi dakṣiṇato bhavā me 'dhā vṛtrāṇi jaṅghanāva bhūri
juhomi te dharuṇam madhvo agram ubhā upāṃśu prathamā pibāva
tvayā manyo saratham ārujanto harṣamāṇāso dhṛṣitā marutvaḥ
tigmeṣava āyudhā saṃśiśānā abhi pra yantu naro agnirūpāḥ
agnir iva manyo tviṣitaḥ sahasva senānīr naḥ sahure hūta edhi
hatvāya śatrūn vi bhajasva veda ojo mimāno vi mṛdho nudasva
sahasva manyo abhimātim asme rujan mṛṇan pramṛṇan prehi śatrūn
ugraṃ te pājo nanv ā rurudhre vaśī vaśaṃ nayasa ekaja tvam
eko bahūnām asi manyav īḷito viśaṃ-viśaṃ yudhaye saṃ śiśādhi
akṛttaruk tvayā yujā vayaṃ dyumantaṃ ghoṣaṃ vijayāya kṛṇmahe
vijeṣakṛd indra ivānavabravo 'smākam manyo adhipā bhaveha
priyaṃ te nāma sahure gṛṇīmasi vidmā tam utsaṃ yata ābabhūtha
ābhūtyā sahajā vajra sāyaka saho bibharṣy abhibhūta uttaram
kratvā no manyo saha medy edhi mahādhanasya puruhūta saṃsṛji
saṃsṛṣṭaṃ dhanam ubhayaṃ samākṛtam asmabhyaṃ dattāṃ varuṇaś ca manyuḥ
bhiyaṃ dadhānā hṛdayeṣu śatravaḥ parājitāso apa ni layantām
satyenottabhitā bhūmiḥ sūryeṇottabhitā dyauḥ
ṛtenādityās tiṣṭhanti divi somo adhi śritaḥ
somenādityā balinaḥ somena pṛthivī mahī
atho nakṣatrāṇām eṣām upasthe soma āhitaḥ
somam manyate papivān yat sampiṃṣanty oṣadhim
somaṃ yam brahmāṇo vidur na tasyāśnāti kaś cana
ācchadvidhānair gupito bārhataiḥ soma rakṣitaḥ
grāvṇām ic chṛṇvan tiṣṭhasi na te aśnāti pārthivaḥ
yat tvā deva prapibanti tata ā pyāyase punaḥ
vāyuḥ somasya rakṣitā samānām māsa ākṛtiḥ
raibhy āsīd anudeyī nārāśaṃsī nyocanī
sūryāyā bhadram id vāso gāthayaiti pariṣkṛtam
cittir ā upabarhaṇaṃ cakṣur ā abhyañjanam
dyaur bhūmiḥ kośa āsīd yad ayāt sūryā patim
stomā āsan pratidhayaḥ kurīraṃ chanda opaśaḥ
sūryāyā aśvinā varāgnir āsīt purogavaḥ
somo vadhūyur abhavad aśvināstām ubhā varā
sūryāṃ yat patye śaṃsantīm manasā savitādadāt
mano asyā ana āsīd dyaur āsīd uta cchadiḥ
śukrāv anaḍvāhāv āstāṃ yad ayāt sūryā gṛham
ṛksāmābhyām abhihitau gāvau te sāmanāv itaḥ
śrotraṃ te cakre āstāṃ divi panthāś carācāraḥ
śucī te cakre yātyā vyāno akṣa āhataḥ
ano manasmayaṃ sūryārohat prayatī patim
sūryāyā vahatuḥ prāgāt savitā yam avāsṛjat
aghāsu hanyante gāvo 'rjunyoḥ pary uhyate
yad aśvinā pṛcchamānāv ayātaṃ tricakreṇa vahatuṃ sūryāyāḥ
viśve devā anu tad vām ajānan putraḥ pitarāv avṛṇīta pūṣā
yad ayātaṃ śubhas patī vareyaṃ sūryām upa
kvaikaṃ cakraṃ vām āsīt kva deṣṭrāya tasthathuḥ
dve te cakre sūrye brahmāṇa ṛtuthā viduḥ
athaikaṃ cakraṃ yad guhā tad addhātaya id viduḥ
sūryāyai devebhyo mitrāya varuṇāya ca
ye bhūtasya pracetasa idaṃ tebhyo 'karaṃ namaḥ
pūrvāparaṃ carato māyayaitau śiśū krīḷantau pari yāto adhvaram
viśvāny anyo bhuvanābhicaṣṭa ṛtūṃr anyo vidadhaj jāyate punaḥ
navo-navo bhavati jāyamāno 'hnāṃ ketur uṣasām ety agram
bhāgaṃ devebhyo vi dadhāty āyan pra candramās tirate dīrgham āyuḥ
sukiṃśukaṃ śalmaliṃ viśvarūpaṃ hiraṇyavarṇaṃ suvṛtaṃ sucakram
ā roha sūrye amṛtasya lokaṃ syonam patye vahatuṃ kṛṇuṣva
ud īrṣvātaḥ pativatī hy eṣā viśvāvasuṃ namasā gīrbhir īḷe
anyām iccha pitṛṣadaṃ vyaktāṃ sa te bhāgo januṣā tasya viddhi
ud īrṣvāto viśvāvaso namaseḷā mahe tvā
anyām iccha prapharvyaṃ saṃ jāyām patyā sṛja
anṛkṣarā ṛjavaḥ santu panthā yebhiḥ sakhāyo yanti no vareyam
sam aryamā sam bhago no ninīyāt saṃ jāspatyaṃ suyamam astu devāḥ
pra tvā muñcāmi varuṇasya pāśād yena tvābadhnāt savitā suśevaḥ
ṛtasya yonau sukṛtasya loke 'riṣṭāṃ tvā saha patyā dadhāmi
preto muñcāmi nāmutaḥ subaddhām amutas karam
yatheyam indra mīḍhvaḥ suputrā subhagāsati
pūṣā tveto nayatu hastagṛhyāśvinā tvā pra vahatāṃ rathena
gṛhān gaccha gṛhapatnī yathāso vaśinī tvaṃ vidatham ā vadāsi
iha priyam prajayā te sam ṛdhyatām asmin gṛhe gārhapatyāya jāgṛhi
enā patyā tanvaṃ saṃ sṛjasvādhā jivrī vidatham ā vadāthaḥ
nīlalohitam bhavati kṛtyāsaktir vy ajyate
edhante asyā jñātayaḥ patir bandheṣu badhyate
parā dehi śāmulyam brahmabhyo vi bhajā vasu
kṛtyaiṣā padvatī bhūtvy ā jāyā viśate patim
aśrīrā tanūr bhavati ruśatī pāpayāmuyā
patir yad vadhvo vāsasā svam aṅgam abhidhitsate
ye vadhvaś candraṃ vahatuṃ yakṣmā yanti janād anu
punas tān yajñiyā devā nayantu yata āgatāḥ
mā vidan paripanthino ya āsīdanti dampatī
sugebhir durgam atītām apa drāntv arātayaḥ
sumaṅgalīr iyaṃ vadhūr imāṃ sameta paśyata
saubhāgyam asyai dattvāyāthāstaṃ vi paretana
tṛṣṭam etat kaṭukam etad apāṣṭhavad viṣavan naitad attave
sūryāṃ yo brahmā vidyāt sa id vādhūyam arhati
āśasanaṃ viśasanam atho adhivikartanam
sūryāyāḥ paśya rūpāṇi tāni brahmā tu śundhati
gṛbhṇāmi te saubhagatvāya hastam mayā patyā jaradaṣṭir yathāsaḥ
bhago aryamā savitā purandhir mahyaṃ tvādur gārhapatyāya devāḥ
tām pūṣañ chivatamām erayasva yasyām bījam manuṣyā vapanti
yā na ūrū uśatī viśrayāte yasyām uśantaḥ praharāma śepam
tubhyam agre pary avahan sūryāṃ vahatunā saha
punaḥ patibhyo jāyāṃ dā agne prajayā saha
punaḥ patnīm agnir adād āyuṣā saha varcasā
dīrghāyur asyā yaḥ patir jīvāti śaradaḥ śatam
somaḥ prathamo vivide gandharvo vivida uttaraḥ
tṛtīyo agniṣ ṭe patis turīyas te manuṣyajāḥ
somo dadad gandharvāya gandharvo dadad agnaye
rayiṃ ca putrāṃś cādād agnir mahyam atho imām
ihaiva stam mā vi yauṣṭaṃ viśvam āyur vy aśnutam
krīḷantau putrair naptṛbhir modamānau sve gṛhe
ā naḥ prajāṃ janayatu prajāpatir ājarasāya sam anaktv aryamā
adurmaṅgalīḥ patilokam ā viśa śaṃ no bhava dvipade śaṃ catuṣpade
aghoracakṣur apatighny edhi śivā paśubhyaḥ sumanāḥ suvarcāḥ
vīrasūr devakāmā syonā śaṃ no bhava dvipade śaṃ catuṣpade
imāṃ tvam indra mīḍhvaḥ suputrāṃ subhagāṃ kṛṇu
daśāsyām putrān ā dhehi patim ekādaśaṃ kṛdhi
samrājñī śvaśure bhava samrājñī śvaśrvām bhava
nanāndari samrājñī bhava samrājñī adhi devṛṣu
sam añjantu viśve devāḥ sam āpo hṛdayāni nau
sam mātariśvā saṃ dhātā sam u deṣṭrī dadhātu nau
vi hi sotor asṛkṣata nendraṃ devam amaṃsata
yatrāmadad vṛṣākapir aryaḥ puṣṭeṣu matsakhā viśvasmād indra uttaraḥ
parā hīndra dhāvasi vṛṣākaper ati vyathiḥ
no aha pra vindasy anyatra somapītaye viśvasmād indra uttaraḥ
kim ayaṃ tvāṃ vṛṣākapiś cakāra harito mṛgaḥ
yasmā irasyasīd u nv aryo vā puṣṭimad vasu viśvasmād indra uttaraḥ
yam imaṃ tvaṃ vṛṣākapim priyam indrābhirakṣasi
śvā nv asya jambhiṣad api karṇe varāhayur viśvasmād indra uttaraḥ
priyā taṣṭāni me kapir vyaktā vy adūduṣat
śiro nv asya rāviṣaṃ na sugaṃ duṣkṛte bhuvaṃ viśvasmād indra uttaraḥ
na mat strī subhasattarā na suyāśutarā bhuvat
na mat praticyavīyasī na sakthy udyamīyasī viśvasmād indra uttaraḥ
uve amba sulābhike yathevāṅga bhaviṣyati
bhasan me amba sakthi me śiro me vīva hṛṣyati viśvasmād indra uttaraḥ
kiṃ subāho svaṅgure pṛthuṣṭo pṛthujāghane
kiṃ śūrapatni nas tvam abhy amīṣi vṛṣākapiṃ viśvasmād indra uttaraḥ
avīrām iva mām ayaṃ śarārur abhi manyate
utāham asmi vīriṇīndrapatnī marutsakhā viśvasmād indra uttaraḥ
saṃhotraṃ sma purā nārī samanaṃ vāva gacchati
vedhā ṛtasya vīriṇīndrapatnī mahīyate viśvasmād indra uttaraḥ
indrāṇīm āsu nāriṣu subhagām aham aśravam
nahy asyā aparaṃ cana jarasā marate patir viśvasmād indra uttaraḥ
nāham indrāṇi rāraṇa sakhyur vṛṣākaper ṛte
yasyedam apyaṃ haviḥ priyaṃ deveṣu gacchati viśvasmād indra uttaraḥ
vṛṣākapāyi revati suputra ād u susnuṣe
ghasat ta indra ukṣaṇaḥ priyaṃ kācitkaraṃ havir viśvasmād indra uttaraḥ
ukṣṇo hi me pañcadaśa sākam pacanti viṃśatim
utāham admi pīva id ubhā kukṣī pṛṇanti me viśvasmād indra uttaraḥ
vṛṣabho na tigmaśṛṅgo 'ntar yūtheṣu roruvat
manthas ta indra śaṃ hṛde yaṃ te sunoti bhāvayur viśvasmād indra uttaraḥ
na seśe yasya rambate 'ntarā sakthyā kapṛt
sed īśe yasya romaśaṃ niṣeduṣo vijṛmbhate viśvasmād indra uttaraḥ
na seśe yasya romaśaṃ niṣeduṣo vijṛmbhate
sed īśe yasya rambate 'ntarā sakthyā kapṛd viśvasmād indra uttaraḥ
ayam indra vṛṣākapiḥ parasvantaṃ hataṃ vidat
asiṃ sūnāṃ navaṃ carum ād edhasyāna ācitaṃ viśvasmād indra uttaraḥ
ayam emi vicākaśad vicinvan dāsam āryam
pibāmi pākasutvano 'bhi dhīram acākaśaṃ viśvasmād indra uttaraḥ
dhanva ca yat kṛntatraṃ ca kati svit tā vi yojanā
nedīyaso vṛṣākape 'stam ehi gṛhāṃ upa viśvasmād indra uttaraḥ
punar ehi vṛṣākape suvitā kalpayāvahai
ya eṣa svapnanaṃśano 'stam eṣi pathā punar viśvasmād indra uttaraḥ
yad udañco vṛṣākape gṛham indrājagantana
kva sya pulvagho mṛgaḥ kam agañ janayopano viśvasmād indra uttaraḥ
parśur ha nāma mānavī sākaṃ sasūva viṃśatim
bhadram bhala tyasyā abhūd yasyā udaram āmayad viśvasmād indra uttaraḥ
rakṣohaṇaṃ vājinam ā jigharmi mitram prathiṣṭham upa yāmi śarma
śiśāno agniḥ kratubhiḥ samiddhaḥ sa no divā sa riṣaḥ pātu naktam
ayodaṃṣṭro arciṣā yātudhānān upa spṛśa jātavedaḥ samiddhaḥ
ā jihvayā mūradevān rabhasva kravyādo vṛktvy api dhatsvāsan
ubhobhayāvinn upa dhehi daṃṣṭrā hiṃsraḥ śiśāno 'varam paraṃ ca
utāntarikṣe pari yāhi rājañ jambhaiḥ saṃ dhehy abhi yātudhānān
yajñair iṣūḥ saṃnamamāno agne vācā śalyāṃ aśanibhir dihānaḥ
tābhir vidhya hṛdaye yātudhānān pratīco bāhūn prati bhaṅdhy eṣām
agne tvacaṃ yātudhānasya bhindhi hiṃsrāśanir harasā hantv enam
pra parvāṇi jātavedaḥ śṛṇīhi kravyāt kraviṣṇur vi cinotu vṛkṇam
yatredānīm paśyasi jātavedas tiṣṭhantam agna uta vā carantam
yad vāntarikṣe pathibhiḥ patantaṃ tam astā vidhya śarvā śiśānaḥ
utālabdhaṃ spṛṇuhi jātaveda ālebhānād ṛṣṭibhir yātudhānāt
agne pūrvo ni jahi śośucāna āmādaḥ kṣviṅkās tam adantv enīḥ
iha pra brūhi yatamaḥ so agne yo yātudhāno ya idaṃ kṛṇoti
tam ā rabhasva samidhā yaviṣṭha nṛcakṣasaś cakṣuṣe randhayainam
tīkṣṇenāgne cakṣuṣā rakṣa yajñam prāñcaṃ vasubhyaḥ pra ṇaya pracetaḥ
hiṃsraṃ rakṣāṃsy abhi śośucānam mā tvā dabhan yātudhānā nṛcakṣaḥ
nṛcakṣā rakṣaḥ pari paśya vikṣu tasya trīṇi prati śṛṇīhy agrā
tasyāgne pṛṣṭīr harasā śṛṇīhi tredhā mūlaṃ yātudhānasya vṛśca
trir yātudhānaḥ prasitiṃ ta etv ṛtaṃ yo agne anṛtena hanti
tam arciṣā sphūrjayañ jātavedaḥ samakṣam enaṃ gṛṇate ni vṛṅdhi
tad agne cakṣuḥ prati dhehi rebhe śaphārujaṃ yena paśyasi yātudhānam
atharvavaj jyotiṣā daivyena satyaṃ dhūrvantam acitaṃ ny oṣa
yad agne adya mithunā śapāto yad vācas tṛṣṭaṃ janayanta rebhāḥ
manyor manasaḥ śaravyā jāyate yā tayā vidhya hṛdaye yātudhānān
parā śṛṇīhi tapasā yātudhānān parāgne rakṣo harasā śṛṇīhi
parārciṣā mūradevāñ chṛṇīhi parāsutṛpo abhi śośucānaḥ
parādya devā vṛjinaṃ śṛṇantu pratyag enaṃ śapathā yantu tṛṣṭāḥ
vācāstenaṃ śarava ṛcchantu marman viśvasyaitu prasitiṃ yātudhānaḥ
yaḥ pauruṣeyeṇa kraviṣā samaṅkte yo aśvyena paśunā yātudhānaḥ
yo aghnyāyā bharati kṣīram agne teṣāṃ śīrṣāṇi harasāpi vṛśca
saṃvatsarīṇam paya usriyāyās tasya māśīd yātudhāno nṛcakṣaḥ
pīyūṣam agne yatamas titṛpsāt tam pratyañcam arciṣā vidhya marman
viṣaṃ gavāṃ yātudhānāḥ pibantv ā vṛścyantām aditaye durevāḥ
parainān devaḥ savitā dadātu parā bhāgam oṣadhīnāṃ jayantām
sanād agne mṛṇasi yātudhānān na tvā rakṣāṃsi pṛtanāsu jigyuḥ
anu daha sahamūrān kravyādo mā te hetyā mukṣata daivyāyāḥ
tvaṃ no agne adharād udaktāt tvam paścād uta rakṣā purastāt
prati te te ajarāsas tapiṣṭhā aghaśaṃsaṃ śośucato dahantu
paścāt purastād adharād udaktāt kaviḥ kāvyena pari pāhi rājan
sakhe sakhāyam ajaro jarimṇe 'gne martāṃ amartyas tvaṃ naḥ
pari tvāgne puraṃ vayaṃ vipraṃ sahasya dhīmahi
dhṛṣadvarṇaṃ dive-dive hantāram bhaṅgurāvatām
viṣeṇa bhaṅgurāvataḥ prati ṣma rakṣaso daha
agne tigmena śociṣā tapuragrābhir ṛṣṭibhiḥ
praty agne mithunā daha yātudhānā kimīdinā
saṃ tvā śiśāmi jāgṛhy adabdhaṃ vipra manmabhiḥ
praty agne harasā haraḥ śṛṇīhi viśvataḥ prati
yātudhānasya rakṣaso balaṃ vi ruja vīryam
haviṣ pāntam ajaraṃ svarvidi divispṛśy āhutaṃ juṣṭam agnau
tasya bharmaṇe bhuvanāya devā dharmaṇe kaṃ svadhayā paprathanta
gīrṇam bhuvanaṃ tamasāpagūḷham āviḥ svar abhavaj jāte agnau
tasya devāḥ pṛthivī dyaur utāpo 'raṇayann oṣadhīḥ sakhye asya
devebhir nv iṣito yajñiyebhir agniṃ stoṣāṇy ajaram bṛhantam
yo bhānunā pṛthivīṃ dyām utemām ātatāna rodasī antarikṣam
yo hotāsīt prathamo devajuṣṭo yaṃ samāñjann ājyenā vṛṇānāḥ
sa patatrītvaraṃ sthā jagad yac chvātram agnir akṛṇoj jātavedāḥ
yaj jātavedo bhuvanasya mūrdhann atiṣṭho agne saha rocanena
taṃ tvāhema matibhir gīrbhir ukthaiḥ sa yajñiyo abhavo rodasiprāḥ
mūrdhā bhuvo bhavati naktam agnis tataḥ sūryo jāyate prātar udyan
māyām ū tu yajñiyānām etām apo yat tūrṇiś carati prajānan
dṛśenyo yo mahinā samiddho 'rocata diviyonir vibhāvā
tasminn agnau sūktavākena devā havir viśva ājuhavus tanūpāḥ
sūktavākam prathamam ād id agnim ād id dhavir ajanayanta devāḥ
sa eṣāṃ yajño abhavat tanūpās taṃ dyaur veda tam pṛthivī tam āpaḥ
yaṃ devāso 'janayantāgniṃ yasminn ājuhavur bhuvanāni viśvā
so arciṣā pṛthivīṃ dyām utemām ṛjūyamāno atapan mahitvā
stomena hi divi devāso agnim ajījanañ chaktibhī rodasiprām
tam ū akṛṇvan tredhā bhuve kaṃ sa oṣadhīḥ pacati viśvarūpāḥ
yaded enam adadhur yajñiyāso divi devāḥ sūryam āditeyam
yadā cariṣṇū mithunāv abhūtām ād it prāpaśyan bhuvanāni viśvā
viśvasmā agnim bhuvanāya devā vaiśvānaraṃ ketum ahnām akṛṇvan
ā yas tatānoṣaso vibhātīr apo ūrṇoti tamo arciṣā yan
vaiśvānaraṃ kavayo yajñiyāso 'gniṃ devā ajanayann ajuryam
nakṣatram pratnam aminac cariṣṇu yakṣasyādhyakṣaṃ taviṣam bṛhantam
vaiśvānaraṃ viśvahā dīdivāṃsam mantrair agniṃ kavim acchā vadāmaḥ
yo mahimnā paribabhūvorvī utāvastād uta devaḥ parastāt
dve srutī aśṛṇavam pitṝṇām ahaṃ devānām uta martyānām
tābhyām idaṃ viśvam ejat sam eti yad antarā pitaram mātaraṃ ca
dve samīcī bibhṛtaś carantaṃ śīrṣato jātam manasā vimṛṣṭam
sa pratyaṅ viśvā bhuvanāni tasthāv aprayucchan taraṇir bhrājamānaḥ
yatrā vadete avaraḥ paraś ca yajñanyoḥ kataro nau vi veda
ā śekur it sadhamādaṃ sakhāyo nakṣanta yajñaṃ ka idaṃ vi vocat
katy agnayaḥ kati sūryāsaḥ katy uṣāsaḥ katy u svid āpaḥ
nopaspijaṃ vaḥ pitaro vadāmi pṛcchāmi vaḥ kavayo vidmane kam
yāvanmātram uṣaso na pratīkaṃ suparṇyo vasate mātariśvaḥ
tāvad dadhāty upa yajñam āyan brāhmaṇo hotur avaro niṣīdan
indraṃ stavā nṛtamaṃ yasya mahnā vibabādhe rocanā vi jmo antān
ā yaḥ paprau carṣaṇīdhṛd varobhiḥ pra sindhubhyo riricāno mahitvā
sa sūryaḥ pary urū varāṃsy endro vavṛtyād rathyeva cakrā
atiṣṭhantam apasyaṃ na sargaṃ kṛṣṇā tamāṃsi tviṣyā jaghāna
samānam asmā anapāvṛd arca kṣmayā divo asamam brahma navyam
vi yaḥ pṛṣṭheva janimāny arya indraś cikāya na sakhāyam īṣe
indrāya giro aniśitasargā apaḥ prerayaṃ sagarasya budhnāt
yo akṣeṇeva cakriyā śacībhir viṣvak tastambha pṛthivīm uta dyām
āpāntamanyus tṛpalaprabharmā dhuniḥ śimīvāñ charumāṃ ṛjīṣī
somo viśvāny atasā vanāni nārvāg indram pratimānāni debhuḥ
na yasya dyāvāpṛthivī na dhanva nāntarikṣaṃ nādrayaḥ somo akṣāḥ
yad asya manyur adhinīyamānaḥ śṛṇāti vīḷu rujati sthirāṇi
jaghāna vṛtraṃ svadhitir vaneva ruroja puro aradan na sindhūn
bibheda giriṃ navam in na kumbham ā gā indro akṛṇuta svayugbhiḥ
tvaṃ ha tyad ṛṇayā indra dhīro 'sir na parva vṛjinā śṛṇāsi
pra ye mitrasya varuṇasya dhāma yujaṃ na janā minanti mitram
pra ye mitram prāryamaṇaṃ durevāḥ pra saṃgiraḥ pra varuṇam minanti
ny amitreṣu vadham indra tumraṃ vṛṣan vṛṣāṇam aruṣaṃ śiśīhi
indro diva indra īśe pṛthivyā indro apām indra it parvatānām
indro vṛdhām indra in medhirāṇām indraḥ kṣeme yoge havya indraḥ
prāktubhya indraḥ pra vṛdho ahabhyaḥ prāntarikṣāt pra samudrasya dhāseḥ
pra vātasya prathasaḥ pra jmo antāt pra sindhubhyo ririce pra kṣitibhyaḥ
pra śośucatyā uṣaso na ketur asinvā te vartatām indra hetiḥ
aśmeva vidhya diva ā sṛjānas tapiṣṭhena heṣasā droghamitrān
anv aha māsā anv id vanāny anv oṣadhīr anu parvatāsaḥ
anv indraṃ rodasī vāvaśāne anv āpo ajihata jāyamānam
karhi svit sā ta indra cetyāsad aghasya yad bhinado rakṣa eṣat
mitrakruvo yac chasane na gāvaḥ pṛthivyā āpṛg amuyā śayante
śatrūyanto abhi ye nas tatasre mahi vrādhanta ogaṇāsa indra
andhenāmitrās tamasā sacantāṃ sujyotiṣo aktavas tāṃ abhi ṣyuḥ
purūṇi hi tvā savanā janānām brahmāṇi mandan gṛṇatām ṛṣīṇām
imām āghoṣann avasā sahūtiṃ tiro viśvāṃ arcato yāhy arvāṅ
evā te vayam indra bhuñjatīnāṃ vidyāma sumatīnāṃ navānām
vidyāma vastor avasā gṛṇanto viśvāmitrā uta ta indra nūnam
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
sahasraśīrṣā puruṣaḥ sahasrākṣaḥ sahasrapāt
sa bhūmiṃ viśvato vṛtvāty atiṣṭhad daśāṅgulam
puruṣa evedaṃ sarvaṃ yad bhūtaṃ yac ca bhavyam
utāmṛtatvasyeśāno yad annenātirohati
etāvān asya mahimāto jyāyāṃś ca pūruṣaḥ
pādo 'sya viśvā bhūtāni tripād asyāmṛtaṃ divi
tripād ūrdhva ud ait puruṣaḥ pādo 'syehābhavat punaḥ
tato viṣvaṅ vy akrāmat sāśanānaśane abhi
tasmād virāḷ ajāyata virājo adhi pūruṣaḥ
sa jāto aty aricyata paścād bhūmim atho puraḥ
yat puruṣeṇa haviṣā devā yajñam atanvata
vasanto asyāsīd ājyaṃ grīṣma idhmaḥ śarad dhaviḥ
taṃ yajñam barhiṣi praukṣan puruṣaṃ jātam agrataḥ
tena devā ayajanta sādhyā ṛṣayaś ca ye
tasmād yajñāt sarvahutaḥ sambhṛtam pṛṣadājyam
paśūn tāṃś cakre vāyavyān āraṇyān grāmyāś ca ye
tasmād yajñāt sarvahuta ṛcaḥ sāmāni jajñire
chandāṃsi jajñire tasmād yajus tasmād ajāyata
tasmād aśvā ajāyanta ye ke cobhayādataḥ
gāvo ha jajñire tasmāt tasmāj jātā ajāvayaḥ
yat puruṣaṃ vy adadhuḥ katidhā vy akalpayan
mukhaṃ kim asya kau bāhū kā ūrū pādā ucyete
brāhmaṇo 'sya mukham āsīd bāhū rājanyaḥ kṛtaḥ
ūrū tad asya yad vaiśyaḥ padbhyāṃ śūdro ajāyata
candramā manaso jātaś cakṣoḥ sūryo ajāyata
mukhād indraś cāgniś ca prāṇād vāyur ajāyata
nābhyā āsīd antarikṣaṃ śīrṣṇo dyauḥ sam avartata
padbhyām bhūmir diśaḥ śrotrāt tathā lokāṃ akalpayan
saptāsyāsan paridhayas triḥ sapta samidhaḥ kṛtāḥ
devā yad yajñaṃ tanvānā abadhnan puruṣam paśum
yajñena yajñam ayajanta devās tāni dharmāṇi prathamāny āsan
te ha nākam mahimānaḥ sacanta yatra pūrve sādhyāḥ santi devāḥ
saṃ jāgṛvadbhir jaramāṇa idhyate dame damūnā iṣayann iḷas pade
viśvasya hotā haviṣo vareṇyo vibhur vibhāvā suṣakhā sakhīyate
sa darśataśrīr atithir gṛhe-gṛhe vane-vane śiśriye takvavīr iva
janaṃ-janaṃ janyo nāti manyate viśa ā kṣeti viśyo viśaṃ-viśam
sudakṣo dakṣaiḥ kratunāsi sukratur agne kaviḥ kāvyenāsi viśvavit
vasur vasūnāṃ kṣayasi tvam eka id dyāvā ca yāni pṛthivī ca puṣyataḥ
prajānann agne tava yonim ṛtviyam iḷāyās pade ghṛtavantam āsadaḥ
ā te cikitra uṣasām ivetayo 'repasaḥ sūryasyeva raśmayaḥ
tava śriyo varṣyasyeva vidyutaś citrāś cikitra uṣasāṃ na ketavaḥ
yad oṣadhīr abhisṛṣṭo vanāni ca pari svayaṃ cinuṣe annam āsye
tam oṣadhīr dadhire garbham ṛtviyaṃ tam āpo agniṃ janayanta mātaraḥ
tam it samānaṃ vaninaś ca vīrudho 'ntarvatīś ca suvate ca viśvahā
vātopadhūta iṣito vaśāṃ anu tṛṣu yad annā veviṣad vitiṣṭhase
ā te yatante rathyo yathā pṛthak chardhāṃsy agne ajarāṇi dhakṣataḥ
medhākāraṃ vidathasya prasādhanam agniṃ hotāram paribhūtamam matim
tam id arbhe haviṣy ā samānam it tam in mahe vṛṇate nānyaṃ tvat
tvām id atra vṛṇate tvāyavo hotāram agne vidatheṣu vedhasaḥ
yad devayanto dadhati prayāṃsi te haviṣmanto manavo vṛktabarhiṣaḥ
tavāgne hotraṃ tava potram ṛtviyaṃ tava neṣṭraṃ tvam agnid ṛtāyataḥ
tava praśāstraṃ tvam adhvarīyasi brahmā cāsi gṛhapatiś ca no dame
yas tubhyam agne amṛtāya martyaḥ samidhā dāśad uta vā haviṣkṛti
tasya hotā bhavasi yāsi dūtyam upa brūṣe yajasy adhvarīyasi
imā asmai matayo vāco asmad āṃ ṛco giraḥ suṣṭutayaḥ sam agmata
vasūyavo vasave jātavedase vṛddhāsu cid vardhano yāsu cākanat
imām pratnāya suṣṭutiṃ navīyasīṃ voceyam asmā uśate śṛṇotu naḥ
bhūyā antarā hṛdy asya nispṛśe jāyeva patya uśatī suvāsāḥ
yasminn aśvāsa ṛṣabhāsa ukṣaṇo vaśā meṣā avasṛṣṭāsa āhutāḥ
kīlālape somapṛṣṭhāya vedhase hṛdā matiṃ janaye cārum agnaye
ahāvy agne havir āsye te srucīva ghṛtaṃ camvīva somaḥ
vājasaniṃ rayim asme suvīram praśastaṃ dhehi yaśasam bṛhantam
yajñasya vo rathyaṃ viśpatiṃ viśāṃ hotāram aktor atithiṃ vibhāvasum
śocañ chuṣkāsu hariṇīṣu jarbhurad vṛṣā ketur yajato dyām aśāyata
imam añjaspām ubhaye akṛṇvata dharmāṇam agniṃ vidathasya sādhanam
aktuṃ na yahvam uṣasaḥ purohitaṃ tanūnapātam aruṣasya niṃsate
baḷ asya nīthā vi paṇeś ca manmahe vayā asya prahutā āsur attave
yadā ghorāso amṛtatvam āśatād ij janasya daivyasya carkiran
ṛtasya hi prasitir dyaur uru vyaco namo mahy aramatiḥ panīyasī
indro mitro varuṇaḥ saṃ cikitrire 'tho bhagaḥ savitā pūtadakṣasaḥ
pra rudreṇa yayinā yanti sindhavas tiro mahīm aramatiṃ dadhanvire
yebhiḥ parijmā pariyann uru jrayo vi roruvaj jaṭhare viśvam ukṣate
krāṇā rudrā maruto viśvakṛṣṭayo divaḥ śyenāso asurasya nīḷayaḥ
tebhiś caṣṭe varuṇo mitro aryamendro devebhir arvaśebhir arvaśaḥ
indre bhujaṃ śaśamānāsa āśata sūro dṛśīke vṛṣaṇaś ca pauṃsye
pra ye nv asyārhaṇā tatakṣire yujaṃ vajraṃ nṛṣadaneṣu kāravaḥ
sūraś cid ā harito asya rīramad indrād ā kaś cid bhayate tavīyasaḥ
bhīmasya vṛṣṇo jaṭharād abhiśvaso dive-dive sahuri stann abādhitaḥ
stomaṃ vo adya rudrāya śikvase kṣayadvīrāya namasā didiṣṭana
yebhiḥ śivaḥ svavāṃ evayāvabhir divaḥ siṣakti svayaśā nikāmabhiḥ
te hi prajāyā abharanta vi śravo bṛhaspatir vṛṣabhaḥ somajāmayaḥ
yajñair atharvā prathamo vi dhārayad devā dakṣair bhṛgavaḥ saṃ cikitrire
te hi dyāvāpṛthivī bhūriretasā narāśaṃsaś caturaṅgo yamo 'ditiḥ
devas tvaṣṭā draviṇodā ṛbhukṣaṇaḥ pra rodasī maruto viṣṇur arhire
uta sya na uśijām urviyā kavir ahiḥ śṛṇotu budhnyo havīmani
sūryāmāsā vicarantā divikṣitā dhiyā śamīnahuṣī asya bodhatam
pra naḥ pūṣā carathaṃ viśvadevyo 'pāṃ napād avatu vāyur iṣṭaye
ātmānaṃ vasyo abhi vātam arcata tad aśvinā suhavā yāmani śrutam
viśām āsām abhayānām adhikṣitaṃ gīrbhir u svayaśasaṃ gṛṇīmasi
gnābhir viśvābhir aditim anarvaṇam aktor yuvānaṃ nṛmaṇā adhā patim
rebhad atra januṣā pūrvo aṅgirā grāvāṇa ūrdhvā abhi cakṣur adhvaram
yebhir vihāyā abhavad vicakṣaṇaḥ pāthaḥ sumekaṃ svadhitir vananvati
mahi dyāvāpṛthivī bhūtam urvī nārī yahvī na rodasī sadaṃ naḥ
tebhir naḥ pātaṃ sahyasa ebhir naḥ pātaṃ śūṣaṇi
yajñe-yajñe sa martyo devān saparyati
yaḥ sumnair dīrghaśruttama āvivāsaty enān
viśveṣām irajyavo devānāṃ vār mahaḥ
viśve hi viśvamahaso viśve yajñeṣu yajñiyāḥ
te ghā rājāno amṛtasya mandrā aryamā mitro varuṇaḥ parijmā
kad rudro nṛṇāṃ stuto marutaḥ pūṣaṇo bhagaḥ
uta no naktam apāṃ vṛṣaṇvasū sūryāmāsā sadanāya sadhanyā
sacā yat sādy eṣām ahir budhneṣu budhnyaḥ
uta no devāv aśvinā śubhas patī dhāmabhir mitrāvaruṇā uruṣyatām
mahaḥ sa rāya eṣate 'ti dhanveva duritā
uta no rudrā cin mṛḷatām aśvinā viśve devāso rathaspatir bhagaḥ
ṛbhur vāja ṛbhukṣaṇaḥ parijmā viśvavedasaḥ
ṛbhur ṛbhukṣā ṛbhur vidhato mada ā te harī jūjuvānasya vājinā
duṣṭaraṃ yasya sāma cid ṛdhag yajño na mānuṣaḥ
kṛdhī no ahrayo deva savitaḥ sa ca stuṣe maghonām
saho na indro vahnibhir ny eṣāṃ carṣaṇīnāṃ cakraṃ raśmiṃ na yoyuve
aiṣu dyāvāpṛthivī dhātam mahad asme vīreṣu viśvacarṣaṇi śravaḥ
pṛkṣaṃ vājasya sātaye pṛkṣaṃ rāyota turvaṇe
etaṃ śaṃsam indrāsmayuṣ ṭvaṃ kūcit santaṃ sahasāvann abhiṣṭaye
sadā pāhy abhiṣṭaye medatāṃ vedatā vaso
etam me stomaṃ tanā na sūrye dyutadyāmānaṃ vāvṛdhanta nṛṇām
saṃvananaṃ nāśvyaṃ taṣṭevānapacyutam
vāvarta yeṣāṃ rāyā yuktaiṣāṃ hiraṇyayī
nemadhitā na pauṃsyā vṛtheva viṣṭāntā
pra tad duḥśīme pṛthavāne vene pra rāme vocam asure maghavatsu
ye yuktvāya pañca śatāsmayu pathā viśrāvy eṣām
adhīn nv atra saptatiṃ ca sapta ca
sadyo didiṣṭa tānvaḥ sadyo didiṣṭa pārthyaḥ sadyo didiṣṭa māyavaḥ
praite vadantu pra vayaṃ vadāma grāvabhyo vācaṃ vadatā vadadbhyaḥ
yad adrayaḥ parvatāḥ sākam āśavaḥ ślokaṃ ghoṣam bharathendrāya sominaḥ
ete vadanti śatavat sahasravad abhi krandanti haritebhir āsabhiḥ
viṣṭvī grāvāṇaḥ sukṛtaḥ sukṛtyayā hotuś cit pūrve haviradyam āśata
ete vadanty avidann anā madhu ny ūṅkhayante adhi pakva āmiṣi
vṛkṣasya śākhām aruṇasya bapsatas te sūbharvā vṛṣabhāḥ prem arāviṣuḥ
bṛhad vadanti madireṇa mandinendraṃ krośanto 'vidann anā madhu
saṃrabhyā dhīrāḥ svasṛbhir anartiṣur āghoṣayantaḥ pṛthivīm upabdibhiḥ
suparṇā vācam akratopa dyavy ākhare kṛṣṇā iṣirā anartiṣuḥ
nyaṅ ni yanty uparasya niṣkṛtam purū reto dadhire sūryaśvitaḥ
ugrā iva pravahantaḥ samāyamuḥ sākaṃ yuktā vṛṣaṇo bibhrato dhuraḥ
yac chvasanto jagrasānā arāviṣuḥ śṛṇva eṣām prothatho arvatām iva
daśāvanibhyo daśakakṣyebhyo daśayoktrebhyo daśayojanebhyaḥ
daśābhīśubhyo arcatājarebhyo daśa dhuro daśa yuktā vahadbhyaḥ
te adrayo daśayantrāsa āśavas teṣām ādhānam pary eti haryatam
ta ū sutasya somyasyāndhaso 'ṃśoḥ pīyūṣam prathamasya bhejire
te somādo harī indrasya niṃsate 'ṃśuṃ duhanto adhy āsate gavi
tebhir dugdham papivān somyam madhv indro vardhate prathate vṛṣāyate
vṛṣā vo aṃśur na kilā riṣāthaneḷāvantaḥ sadam it sthanāśitāḥ
raivatyeva mahasā cārava sthana yasya grāvāṇo ajuṣadhvam adhvaram
tṛdilā atṛdilāso adrayo 'śramaṇā aśṛthitā amṛtyavaḥ
anāturā ajarā sthāmaviṣṇavaḥ supīvaso atṛṣitā atṛṣṇajaḥ
dhruvā eva vaḥ pitaro yuge-yuge kṣemakāmāsaḥ sadaso na yuñjate
ajuryāso hariṣāco haridrava ā dyāṃ raveṇa pṛthivīm aśuśravuḥ
tad id vadanty adrayo vimocane yāmann añjaspā iva ghed upabdibhiḥ
vapanto bījam iva dhānyākṛtaḥ pṛñcanti somaṃ na minanti bapsataḥ
sute adhvare adhi vācam akratā krīḷayo na mātaraṃ tudantaḥ
vi ṣū muñcā suṣuvuṣo manīṣāṃ vi vartantām adrayaś cāyamānāḥ
haye jāye manasā tiṣṭha ghore vacāṃsi miśrā kṛṇavāvahai nu
na nau mantrā anuditāsa ete mayas karan paratare canāhan
kim etā vācā kṛṇavā tavāham prākramiṣam uṣasām agriyeva
purūravaḥ punar astam parehi durāpanā vāta ivāham asmi
iṣur na śriya iṣudher asanā goṣāḥ śatasā na raṃhiḥ
avīre kratau vi davidyutan norā na māyuṃ citayanta dhunayaḥ
sā vasu dadhatī śvaśurāya vaya uṣo yadi vaṣṭy antigṛhāt
astaṃ nanakṣe yasmiñ cākan divā naktaṃ śnathitā vaitasena
triḥ sma māhnaḥ śnathayo vaitasenota sma me 'vyatyai pṛṇāsi
purūravo 'nu te ketam āyaṃ rājā me vīra tanvas tad āsīḥ
yā sujūrṇiḥ śreṇiḥ sumnaāpir hradecakṣur na granthinī caraṇyuḥ
tā añjayo 'ruṇayo na sasruḥ śriye gāvo na dhenavo 'navanta
sam asmiñ jāyamāna āsata gnā utem avardhan nadyaḥ svagūrtāḥ
mahe yat tvā purūravo raṇāyāvardhayan dasyuhatyāya devāḥ
sacā yad āsu jahatīṣv atkam amānuṣīṣu mānuṣo niṣeve
apa sma mat tarasantī na bhujyus tā atrasan rathaspṛśo nāśvāḥ
yad āsu marto amṛtāsu nispṛk saṃ kṣoṇībhiḥ kratubhir na pṛṅkte
tā ātayo na tanvaḥ śumbhata svā aśvāso na krīḷayo dandaśānāḥ
vidyun na yā patantī davidyod bharantī me apyā kāmyāni
janiṣṭo apo naryaḥ sujātaḥ prorvaśī tirata dīrgham āyuḥ
jajñiṣa itthā gopīthyāya hi dadhātha tat purūravo ma ojaḥ
aśāsaṃ tvā viduṣī sasminn ahan na ma āśṛṇoḥ kim abhug vadāsi
kadā sūnuḥ pitaraṃ jāta icchāc cakran nāśru vartayad vijānan
ko dampatī samanasā vi yūyod adha yad agniḥ śvaśureṣu dīdayat
prati bravāṇi vartayate aśru cakran na krandad ādhye śivāyai
pra tat te hinavā yat te asme parehy astaṃ nahi mūra māpaḥ
sudevo adya prapated anāvṛt parāvatam paramāṃ gantavā u
adhā śayīta nirṛter upasthe 'dhainaṃ vṛkā rabhasāso adyuḥ
purūravo mā mṛthā mā pra papto mā tvā vṛkāso aśivāsa u kṣan
na vai straiṇāni sakhyāni santi sālāvṛkāṇāṃ hṛdayāny etā
yad virūpācaram martyeṣv avasaṃ rātrīḥ śaradaś catasraḥ
ghṛtasya stokaṃ sakṛd ahna āśnāṃ tād evedaṃ tātṛpāṇā carāmi
antarikṣaprāṃ rajaso vimānīm upa śikṣāmy urvaśīṃ vasiṣṭhaḥ
upa tvā rātiḥ sukṛtasya tiṣṭhān ni vartasva hṛdayaṃ tapyate me
iti tvā devā ima āhur aiḷa yathem etad bhavasi mṛtyubandhuḥ
prajā te devān haviṣā yajāti svarga u tvam api mādayāse
pra te mahe vidathe śaṃsiṣaṃ harī pra te vanve vanuṣo haryatam madam
ghṛtaṃ na yo haribhiś cāru secata ā tvā viśantu harivarpasaṃ giraḥ
hariṃ hi yonim abhi ye samasvaran hinvanto harī divyaṃ yathā sadaḥ
ā yam pṛṇanti haribhir na dhenava indrāya śūṣaṃ harivantam arcata
so asya vajro harito ya āyaso harir nikāmo harir ā gabhastyoḥ
dyumnī suśipro harimanyusāyaka indre ni rūpā haritā mimikṣire
divi na ketur adhi dhāyi haryato vivyacad vajro harito na raṃhyā
tudad ahiṃ hariśipro ya āyasaḥ sahasraśokā abhavad dharimbharaḥ
tvaṃ-tvam aharyathā upastutaḥ pūrvebhir indra harikeśa yajvabhiḥ
tvaṃ haryasi tava viśvam ukthyam asāmi rādho harijāta haryatam
tā vajriṇam mandinaṃ stomyam mada indraṃ rathe vahato haryatā harī
purūṇy asmai savanāni haryata indrāya somā harayo dadhanvire
araṃ kāmāya harayo dadhanvire sthirāya hinvan harayo harī turā
arvadbhir yo haribhir joṣam īyate so asya kāmaṃ harivantam ānaśe
hariśmaśārur harikeśa āyasas turaspeye yo haripā avardhata
arvadbhir yo haribhir vājinīvasur ati viśvā duritā pāriṣad dharī
sruveva yasya hariṇī vipetatuḥ śipre vājāya hariṇī davidhvataḥ
pra yat kṛte camase marmṛjad dharī pītvā madasya haryatasyāndhasaḥ
uta sma sadma haryatasya pastyor atyo na vājaṃ harivāṃ acikradat
mahī cid dhi dhiṣaṇāharyad ojasā bṛhad vayo dadhiṣe haryataś cid ā
ā rodasī haryamāṇo mahitvā navyaṃ-navyaṃ haryasi manma nu priyam
pra pastyam asura haryataṃ gor āviṣ kṛdhi haraye sūryāya
ā tvā haryantam prayujo janānāṃ rathe vahantu hariśipram indra
pibā yathā pratibhṛtasya madhvo haryan yajñaṃ sadhamāde daśoṇim
apāḥ pūrveṣāṃ harivaḥ sutānām atho idaṃ savanaṃ kevalaṃ te
mamaddhi somam madhumantam indra satrā vṛṣañ jaṭhara ā vṛṣasva
yā oṣadhīḥ pūrvā jātā devebhyas triyugam purā
manai nu babhrūṇām ahaṃ śataṃ dhāmāni sapta ca
śataṃ vo amba dhāmāni sahasram uta vo ruhaḥ
adhā śatakratvo yūyam imam me agadaṃ kṛta
oṣadhīḥ prati modadhvam puṣpavatīḥ prasūvarīḥ
aśvā iva sajitvarīr vīrudhaḥ pārayiṣṇvaḥ
oṣadhīr iti mātaras tad vo devīr upa bruve
saneyam aśvaṃ gāṃ vāsa ātmānaṃ tava pūruṣa
aśvatthe vo niṣadanam parṇe vo vasatiṣ kṛtā
gobhāja it kilāsatha yat sanavatha pūruṣam
yatrauṣadhīḥ samagmata rājānaḥ samitāv iva
vipraḥ sa ucyate bhiṣag rakṣohāmīvacātanaḥ
aśvāvatīṃ somāvatīm ūrjayantīm udojasam
āvitsi sarvā oṣadhīr asmā ariṣṭatātaye
uc chuṣmā oṣadhīnāṃ gāvo goṣṭhād iverate
dhanaṃ saniṣyantīnām ātmānaṃ tava pūruṣa
iṣkṛtir nāma vo mātātho yūyaṃ stha niṣkṛtīḥ
sīrāḥ patatriṇī sthana yad āmayati niṣ kṛtha
ati viśvāḥ pariṣṭhā stena iva vrajam akramuḥ
oṣadhīḥ prācucyavur yat kiṃ ca tanvo rapaḥ
yad imā vājayann aham oṣadhīr hasta ādadhe
ātmā yakṣmasya naśyati purā jīvagṛbho yathā
yasyauṣadhīḥ prasarpathāṅgam-aṅgam paruṣ-paruḥ
tato yakṣmaṃ vi bādhadhva ugro madhyamaśīr iva
sākaṃ yakṣma pra pata cāṣeṇa kikidīvinā
sākaṃ vātasya dhrājyā sākaṃ naśya nihākayā
anyā vo anyām avatv anyānyasyā upāvata
tāḥ sarvāḥ saṃvidānā idam me prāvatā vacaḥ
yāḥ phalinīr yā aphalā apuṣpā yāś ca puṣpiṇīḥ
bṛhaspatiprasūtās tā no muñcantv aṃhasaḥ
muñcantu mā śapathyād atho varuṇyād uta
atho yamasya paḍbīśāt sarvasmād devakilbiṣāt
avapatantīr avadan diva oṣadhayas pari
yaṃ jīvam aśnavāmahai na sa riṣyāti pūruṣaḥ
yā oṣadhīḥ somarājñīr bahvīḥ śatavicakṣaṇāḥ
tāsāṃ tvam asy uttamāraṃ kāmāya śaṃ hṛde
yā oṣadhīḥ somarājñīr viṣṭhitāḥ pṛthivīm anu
bṛhaspatiprasūtā asyai saṃ datta vīryam
mā vo riṣat khanitā yasmai cāhaṃ khanāmi vaḥ
dvipac catuṣpad asmākaṃ sarvam astv anāturam
yāś cedam upaśṛṇvanti yāś ca dūram parāgatāḥ
sarvāḥ saṃgatya vīrudho 'syai saṃ datta vīryam
oṣadhayaḥ saṃ vadante somena saha rājñā
yasmai kṛṇoti brāhmaṇas taṃ rājan pārayāmasi
tvam uttamāsy oṣadhe tava vṛkṣā upastayaḥ
upastir astu so 'smākaṃ yo asmāṃ abhidāsati
bṛhaspate prati me devatām ihi mitro vā yad varuṇo vāsi pūṣā
ādityair vā yad vasubhir marutvān sa parjanyaṃ śantanave vṛṣāya
ā devo dūto ajiraś cikitvān tvad devāpe abhi mām agacchat
pratīcīnaḥ prati mām ā vavṛtsva dadhāmi te dyumatīṃ vācam āsan
asme dhehi dyumatīṃ vācam āsan bṛhaspate anamīvām iṣirām
yayā vṛṣṭiṃ śantanave vanāva divo drapso madhumāṃ ā viveśa
ā no drapsā madhumanto viśantv indra dehy adhirathaṃ sahasram
ni ṣīda hotram ṛtuthā yajasva devān devāpe haviṣā saparya
ārṣṭiṣeṇo hotram ṛṣir niṣīdan devāpir devasumatiṃ cikitvān
sa uttarasmād adharaṃ samudram apo divyā asṛjad varṣyā abhi
asmin samudre adhy uttarasminn āpo devebhir nivṛtā atiṣṭhan
tā adravann ārṣṭiṣeṇena sṛṣṭā devāpinā preṣitā mṛkṣiṇīṣu
yad devāpiḥ śantanave purohito hotrāya vṛtaḥ kṛpayann adīdhet
devaśrutaṃ vṛṣṭivaniṃ rarāṇo bṛhaspatir vācam asmā ayacchat
yaṃ tvā devāpiḥ śuśucāno agna ārṣṭiṣeṇo manuṣyaḥ samīdhe
viśvebhir devair anumadyamānaḥ pra parjanyam īrayā vṛṣṭimantam
tvām pūrva ṛṣayo gīrbhir āyan tvām adhvareṣu puruhūta viśve
sahasrāṇy adhirathāny asme ā no yajñaṃ rohidaśvopa yāhi
etāny agne navatir nava tve āhutāny adhirathā sahasrā
tebhir vardhasva tanvaḥ śūra pūrvīr divo no vṛṣṭim iṣito rirīhi
etāny agne navatiṃ sahasrā sam pra yaccha vṛṣṇa indrāya bhāgam
vidvān patha ṛtuśo devayānān apy aulānaṃ divi deveṣu dhehi
agne bādhasva vi mṛdho vi durgahāpāmīvām apa rakṣāṃsi sedha
asmāt samudrād bṛhato divo no 'pām bhūmānam upa naḥ sṛjeha
kaṃ naś citram iṣaṇyasi cikitvān pṛthugmānaṃ vāśraṃ vāvṛdhadhyai
kat tasya dātu śavaso vyuṣṭau takṣad vajraṃ vṛtraturam apinvat
sa hi dyutā vidyutā veti sāma pṛthuṃ yonim asuratvā sasāda
sa sanīḷebhiḥ prasahāno asya bhrātur na ṛte saptathasya māyāḥ
sa vājaṃ yātāpaduṣpadā yan svarṣātā pari ṣadat saniṣyan
anarvā yac chatadurasya vedo ghnañ chiśnadevāṃ abhi varpasā bhūt
sa yahvyo 'vanīr goṣv arvā juhoti pradhanyāsu sasriḥ
apādo yatra yujyāso 'rathā droṇyaśvāsa īrate ghṛtaṃ vāḥ
sa rudrebhir aśastavāra ṛbhvā hitvī gayam āreavadya āgāt
vamrasya manye mithunā vivavrī annam abhītyārodayan muṣāyan
sa id dāsaṃ tuvīravam patir dan ṣaḷakṣaṃ triśīrṣāṇaṃ damanyat
asya trito nv ojasā vṛdhāno vipā varāham ayoagrayā han
sa druhvaṇe manuṣa ūrdhvasāna ā sāviṣad arśasānāya śarum
sa nṛtamo nahuṣo 'smat sujātaḥ puro 'bhinad arhan dasyuhatye
so abhriyo na yavasa udanyan kṣayāya gātuṃ vidan no asme
upa yat sīdad induṃ śarīraiḥ śyeno 'yopāṣṭir hanti dasyūn
sa vrādhataḥ śavasānebhir asya kutsāya śuṣṇaṃ kṛpaṇe parādāt
ayaṃ kavim anayac chasyamānam atkaṃ yo asya sanitota nṛṇām
ayaṃ daśasyan naryebhir asya dasmo devebhir varuṇo na māyī
ayaṃ kanīna ṛtupā avedy amimītāraruṃ yaś catuṣpāt
asya stomebhir auśija ṛjiśvā vrajaṃ darayad vṛṣabheṇa piproḥ
sutvā yad yajato dīdayad gīḥ pura iyāno abhi varpasā bhūt
evā maho asura vakṣathāya vamrakaḥ paḍbhir upa sarpad indram
sa iyānaḥ karati svastim asmā iṣam ūrjaṃ sukṣitiṃ viśvam ābhāḥ
indra dṛhya maghavan tvāvad id bhuja iha stutaḥ sutapā bodhi no vṛdhe
devebhir naḥ savitā prāvatu śrutam ā sarvatātim aditiṃ vṛṇīmahe
bharāya su bharata bhāgam ṛtviyam pra vāyave śucipe krandadiṣṭaye
gaurasya yaḥ payasaḥ pītim ānaśa ā sarvatātim aditiṃ vṛṇīmahe
ā no devaḥ savitā sāviṣad vaya ṛjūyate yajamānāya sunvate
yathā devān pratibhūṣema pākavad ā sarvatātim aditiṃ vṛṇīmahe
indro asme sumanā astu viśvahā rājā somaḥ suvitasyādhy etu naḥ
yathā-yathā mitradhitāni saṃdadhur ā sarvatātim aditiṃ vṛṇīmahe
indra ukthena śavasā parur dadhe bṛhaspate pratarītāsy āyuṣaḥ
yajño manuḥ pramatir naḥ pitā hi kam ā sarvatātim aditiṃ vṛṇīmahe
indrasya nu sukṛtaṃ daivyaṃ saho 'gnir gṛhe jaritā medhiraḥ kaviḥ
yajñaś ca bhūd vidathe cārur antama ā sarvatātim aditiṃ vṛṇīmahe
na vo guhā cakṛma bhūri duṣkṛtaṃ nāviṣṭyaṃ vasavo devaheḷanam
mākir no devā anṛtasya varpasa ā sarvatātim aditiṃ vṛṇīmahe
apāmīvāṃ savitā sāviṣan nyag varīya id apa sedhantv adrayaḥ
grāvā yatra madhuṣud ucyate bṛhad ā sarvatātim aditiṃ vṛṇīmahe
ūrdhvo grāvā vasavo 'stu sotari viśvā dveṣāṃsi sanutar yuyota
sa no devaḥ savitā pāyur īḍya ā sarvatātim aditiṃ vṛṇīmahe
ūrjaṃ gāvo yavase pīvo attana ṛtasya yāḥ sadane kośe aṅgdhve
tanūr eva tanvo astu bheṣajam ā sarvatātim aditiṃ vṛṇīmahe
kratuprāvā jaritā śaśvatām ava indra id bhadrā pramatiḥ sutāvatām
pūrṇam ūdhar divyaṃ yasya siktaya ā sarvatātim aditiṃ vṛṇīmahe
citras te bhānuḥ kratuprā abhiṣṭiḥ santi spṛdho jaraṇiprā adhṛṣṭāḥ
rajiṣṭhayā rajyā paśva ā gos tūtūrṣati pary agraṃ duvasyuḥ
ud budhyadhvaṃ samanasaḥ sakhāyaḥ sam agnim indhvam bahavaḥ sanīḷāḥ
dadhikrām agnim uṣasaṃ ca devīm indrāvato 'vase ni hvaye vaḥ
mandrā kṛṇudhvaṃ dhiya ā tanudhvaṃ nāvam aritraparaṇīṃ kṛṇudhvam
iṣkṛṇudhvam āyudhāraṃ kṛṇudhvam prāñcaṃ yajñam pra ṇayatā sakhāyaḥ
yunakta sīrā vi yugā tanudhvaṃ kṛte yonau vapateha bījam
girā ca śruṣṭiḥ sabharā asan no nedīya it sṛṇyaḥ pakvam eyāt
sīrā yuñjanti kavayo yugā vi tanvate pṛthak
dhīrā deveṣu sumnayā
nir āhāvān kṛṇotana saṃ varatrā dadhātana
siñcāmahā avatam udriṇaṃ vayaṃ suṣekam anupakṣitam
iṣkṛtāhāvam avataṃ suvaratraṃ suṣecanam
udriṇaṃ siñce akṣitam
prīṇītāśvān hitaṃ jayātha svastivāhaṃ ratham it kṛṇudhvam
droṇāhāvam avatam aśmacakram aṃsatrakośaṃ siñcatā nṛpāṇam
vrajaṃ kṛṇudhvaṃ sa hi vo nṛpāṇo varma sīvyadhvam bahulā pṛthūni
puraḥ kṛṇudhvam āyasīr adhṛṣṭā mā vaḥ susroc camaso dṛṃhatā tam
ā vo dhiyaṃ yajñiyāṃ varta ūtaye devā devīṃ yajatāṃ yajñiyām iha
sā no duhīyad yavaseva gatvī sahasradhārā payasā mahī gauḥ
ā tū ṣiñca harim īṃ dror upasthe vāśībhis takṣatāśmanmayībhiḥ
pari ṣvajadhvaṃ daśa kakṣyābhir ubhe dhurau prati vahniṃ yunakta
ubhe dhurau vahnir āpibdamāno 'ntar yoneva carati dvijāniḥ
vanaspatiṃ vana āsthāpayadhvaṃ ni ṣū dadhidhvam akhananta utsam
kapṛn naraḥ kapṛtham ud dadhātana codayata khudata vājasātaye
niṣṭigryaḥ putram ā cyāvayotaya indraṃ sabādha iha somapītaye
pra te ratham mithūkṛtam indro 'vatu dhṛṣṇuyā
asminn ājau puruhūta śravāyye dhanabhakṣeṣu no 'va
ut sma vāto vahati vāso 'syā adhirathaṃ yad ajayat sahasram
rathīr abhūn mudgalānī gaviṣṭau bhare kṛtaṃ vy aced indrasenā
antar yaccha jighāṃsato vajram indrābhidāsataḥ
dāsasya vā maghavann āryasya vā sanutar yavayā vadham
udno hradam apibaj jarhṛṣāṇaḥ kūṭaṃ sma tṛṃhad abhimātim eti
pra muṣkabhāraḥ śrava icchamāno 'jiram bāhū abharat siṣāsan
ny akrandayann upayanta enam amehayan vṛṣabham madhya ājeḥ
tena sūbharvaṃ śatavat sahasraṃ gavām mudgalaḥ pradhane jigāya
kakardave vṛṣabho yukta āsīd avāvacīt sārathir asya keśī
dudher yuktasya dravataḥ sahānasa ṛcchanti ṣmā niṣpado mudgalānīm
uta pradhim ud ahann asya vidvān upāyunag vaṃsagam atra śikṣan
indra ud āvat patim aghnyānām araṃhata padyābhiḥ kakudmān
śunam aṣṭrāvy acarat kapardī varatrāyāṃ dārv ānahyamānaḥ
nṛmṇāni kṛṇvan bahave janāya gāḥ paspaśānas taviṣīr adhatta
imaṃ tam paśya vṛṣabhasya yuñjaṃ kāṣṭhāyā madhye drughaṇaṃ śayānam
yena jigāya śatavat sahasraṃ gavām mudgalaḥ pṛtanājyeṣu
āre aghā ko nv itthā dadarśa yaṃ yuñjanti tam v ā sthāpayanti
nāsmai tṛṇaṃ nodakam ā bharanty uttaro dhuro vahati pradediśat
parivṛkteva patividyam ānaṭ pīpyānā kūcakreṇeva siñcan
eṣaiṣyā cid rathyā jayema sumaṅgalaṃ sinavad astu sātam
tvaṃ viśvasya jagataś cakṣur indrāsi cakṣuṣaḥ
vṛṣā yad ājiṃ vṛṣaṇā siṣāsasi codayan vadhriṇā yujā
āśuḥ śiśāno vṛṣabho na bhīmo ghanāghanaḥ kṣobhaṇaś carṣaṇīnām
saṃkrandano 'nimiṣa ekavīraḥ śataṃ senā ajayat sākam indraḥ
saṃkrandanenānimiṣeṇa jiṣṇunā yutkāreṇa duścyavanena dhṛṣṇunā
tad indreṇa jayata tat sahadhvaṃ yudho nara iṣuhastena vṛṣṇā
sa iṣuhastaiḥ sa niṣaṅgibhir vaśī saṃsraṣṭā sa yudha indro gaṇena
saṃsṛṣṭajit somapā bāhuśardhy ugradhanvā pratihitābhir astā
bṛhaspate pari dīyā rathena rakṣohāmitrāṃ apabādhamānaḥ
prabhañjan senāḥ pramṛṇo yudhā jayann asmākam edhy avitā rathānām
balavijñāya sthaviraḥ pravīraḥ sahasvān vājī sahamāna ugraḥ
abhivīro abhisatvā sahojā jaitram indra ratham ā tiṣṭha govit
gotrabhidaṃ govidaṃ vajrabāhuṃ jayantam ajma pramṛṇantam ojasā
imaṃ sajātā anu vīrayadhvam indraṃ sakhāyo anu saṃ rabhadhvam
abhi gotrāṇi sahasā gāhamāno 'dayo vīraḥ śatamanyur indraḥ
duścyavanaḥ pṛtanāṣāḷ ayudhyo 'smākaṃ senā avatu pra yutsu
indra āsāṃ netā bṛhaspatir dakṣiṇā yajñaḥ pura etu somaḥ
devasenānām abhibhañjatīnāṃ jayantīnām maruto yantv agram
indrasya vṛṣṇo varuṇasya rājña ādityānām marutāṃ śardha ugram
mahāmanasām bhuvanacyavānāṃ ghoṣo devānāṃ jayatām ud asthāt
ud dharṣaya maghavann āyudhāny ut satvanām māmakānām manāṃsi
ud vṛtrahan vājināṃ vājināny ud rathānāṃ jayatāṃ yantu ghoṣāḥ
asmākam indraḥ samṛteṣu dhvajeṣv asmākaṃ yā iṣavas tā jayantu
asmākaṃ vīrā uttare bhavantv asmāṃ u devā avatā haveṣu
amīṣāṃ cittam pratilobhayantī gṛhāṇāṅgāny apve parehi
abhi prehi nir daha hṛtsu śokair andhenāmitrās tamasā sacantām
pretā jayatā nara indro vaḥ śarma yacchatu
ugrā vaḥ santu bāhavo 'nādhṛṣyā yathāsatha
asāvi somaḥ puruhūta tubhyaṃ haribhyāṃ yajñam upa yāhi tūyam
tubhyaṃ giro vipravīrā iyānā dadhanvira indra pibā sutasya
apsu dhūtasya harivaḥ pibeha nṛbhiḥ sutasya jaṭharam pṛṇasva
mimikṣur yam adraya indra tubhyaṃ tebhir vardhasva madam ukthavāhaḥ
progrām pītiṃ vṛṣṇa iyarmi satyām prayai sutasya haryaśva tubhyam
indra dhenābhir iha mādayasva dhībhir viśvābhiḥ śacyā gṛṇānaḥ
ūtī śacīvas tava vīryeṇa vayo dadhānā uśija ṛtajñāḥ
prajāvad indra manuṣo duroṇe tasthur gṛṇantaḥ sadhamādyāsaḥ
praṇītibhiṣ ṭe haryaśva suṣṭoḥ suṣumnasya pururuco janāsaḥ
maṃhiṣṭhām ūtiṃ vitire dadhānā stotāra indra tava sūnṛtābhiḥ
upa brahmāṇi harivo haribhyāṃ somasya yāhi pītaye sutasya
indra tvā yajñaḥ kṣamamāṇam ānaḍ dāśvāṃ asy adhvarasya praketaḥ
sahasravājam abhimātiṣāhaṃ suteraṇam maghavānaṃ suvṛktim
upa bhūṣanti giro apratītam indraṃ namasyā jarituḥ pananta
saptāpo devīḥ suraṇā amṛktā yābhiḥ sindhum atara indra pūrbhit
navatiṃ srotyā nava ca sravantīr devebhyo gātum manuṣe ca vindaḥ
apo mahīr abhiśaster amuñco 'jāgar āsv adhi deva ekaḥ
indra yās tvaṃ vṛtratūrye cakartha tābhir viśvāyus tanvam pupuṣyāḥ
vīreṇyaḥ kratur indraḥ suśastir utāpi dhenā puruhūtam īṭṭe
ārdayad vṛtram akṛṇod u lokaṃ sasāhe śakraḥ pṛtanā abhiṣṭiḥ
śunaṃ huvema maghavānam indram asmin bhare nṛtamaṃ vājasātau
śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām
kadā vaso stotraṃ haryata āva śmaśā rudhad vāḥ
dīrghaṃ sutaṃ vātāpyāya
harī yasya suyujā vivratā ver arvantānu śepā
ubhā rajī na keśinā patir dan
apa yor indraḥ pāpaja ā marto na śaśramāṇo bibhīvān
śubhe yad yuyuje taviṣīvān
sacāyor indraś carkṛṣa āṃ upānasaḥ saparyan
nadayor vivratayoḥ śūra indraḥ
adhi yas tasthau keśavantā vyacasvantā na puṣṭyai
vanoti śiprābhyāṃ śipriṇīvān
prāstaud ṛṣvaujā ṛṣvebhis tatakṣa śūraḥ śavasā
ṛbhur na kratubhir mātariśvā
vajraṃ yaś cakre suhanāya dasyave hirīmaśo hirīmān
arutahanur adbhutaṃ na rajaḥ
ava no vṛjinā śiśīhy ṛcā vanemānṛcaḥ
nābrahmā yajña ṛdhag joṣati tve
ūrdhvā yat te tretinī bhūd yajñasya dhūrṣu sadman
sajūr nāvaṃ svayaśasaṃ sacāyoḥ
śriye te pṛśnir upasecanī bhūc chriye darvir arepāḥ
yayā sve pātre siñcasa ut
śataṃ vā yad asurya prati tvā sumitra itthāstaud durmitra itthāstaut
āvo yad dasyuhatye kutsaputram prāvo yad dasyuhatye kutsavatsam
ubhā u nūnaṃ tad id arthayethe vi tanvāthe dhiyo vastrāpaseva
sadhrīcīnā yātave prem ajīgaḥ sudineva pṛkṣa ā taṃsayethe
uṣṭāreva pharvareṣu śrayethe prāyogeva śvātryā śāsur ethaḥ
dūteva hi ṣṭho yaśasā janeṣu māpa sthātam mahiṣevāvapānāt
sākaṃyujā śakunasyeva pakṣā paśveva citrā yajur ā gamiṣṭam
agnir iva devayor dīdivāṃsā parijmāneva yajathaḥ purutrā
āpī vo asme pitareva putrogreva rucā nṛpatīva turyai
iryeva puṣṭyai kiraṇeva bhujyai śruṣṭīvāneva havam ā gamiṣṭam
vaṃsageva pūṣaryā śimbātā mitreva ṛtā śatarā śātapantā
vājevoccā vayasā gharmyeṣṭhā meṣeveṣā saparyā purīṣā
sṛṇyeva jarbharī turpharītū naitośeva turpharī parpharīkā
udanyajeva jemanā maderū tā me jarāyv ajaram marāyu
pajreva carcaraṃ jāram marāyu kṣadmevārtheṣu tartarītha ugrā
ṛbhū nāpat kharamajrā kharajrur vāyur na parpharat kṣayad rayīṇām
gharmeva madhu jaṭhare sanerū bhagevitā turpharī phārivāram
patareva cacarā candranirṇiṅ manaṛṅgā mananyā na jagmī
bṛhanteva gambhareṣu pratiṣṭhām pādeva gādhaṃ tarate vidāthaḥ
karṇeva śāsur anu hi smarātho 'ṃśeva no bhajataṃ citram apnaḥ
āraṅgareva madhv erayethe sāragheva gavi nīcīnabāre
kīnāreva svedam āsiṣvidānā kṣāmevorjā sūyavasāt sacethe
ṛdhyāma stomaṃ sanuyāma vājam ā no mantraṃ sarathehopa yātam
yaśo na pakvam madhu goṣv antar ā bhūtāṃśo aśvinoḥ kāmam aprāḥ
āvir abhūn mahi māghonam eṣāṃ viśvaṃ jīvaṃ tamaso nir amoci
mahi jyotiḥ pitṛbhir dattam āgād uruḥ panthā dakṣiṇāyā adarśi
uccā divi dakṣiṇāvanto asthur ye aśvadāḥ saha te sūryeṇa
hiraṇyadā amṛtatvam bhajante vāsodāḥ soma pra tiranta āyuḥ
daivī pūrtir dakṣiṇā devayajyā na kavāribhyo nahi te pṛṇanti
athā naraḥ prayatadakṣiṇāso 'vadyabhiyā bahavaḥ pṛṇanti
śatadhāraṃ vāyum arkaṃ svarvidaṃ nṛcakṣasas te abhi cakṣate haviḥ
ye pṛṇanti pra ca yacchanti saṃgame te dakṣiṇāṃ duhate saptamātaram
dakṣiṇāvān prathamo hūta eti dakṣiṇāvān grāmaṇīr agram eti
tam eva manye nṛpatiṃ janānāṃ yaḥ prathamo dakṣiṇām āvivāya
tam eva ṛṣiṃ tam u brahmāṇam āhur yajñanyaṃ sāmagām ukthaśāsam
sa śukrasya tanvo veda tisro yaḥ prathamo dakṣiṇayā rarādha
dakṣiṇāśvaṃ dakṣiṇā gāṃ dadāti dakṣiṇā candram uta yad dhiraṇyam
dakṣiṇānnaṃ vanute yo na ātmā dakṣiṇāṃ varma kṛṇute vijānan
na bhojā mamrur na nyartham īyur na riṣyanti na vyathante ha bhojāḥ
idaṃ yad viśvam bhuvanaṃ svaś caitat sarvaṃ dakṣiṇaibhyo dadāti
bhojā jigyuḥ surabhiṃ yonim agre bhojā jigyur vadhvaṃ yā suvāsāḥ
bhojā jigyur antaḥpeyaṃ surāyā bhojā jigyur ye ahūtāḥ prayanti
bhojāyāśvaṃ sam mṛjanty āśum bhojāyāste kanyā śumbhamānā
bhojasyedam puṣkariṇīva veśma pariṣkṛtaṃ devamāneva citram
bhojam aśvāḥ suṣṭhuvāho vahanti suvṛd ratho vartate dakṣiṇāyāḥ
bhojaṃ devāso 'vatā bhareṣu bhojaḥ śatrūn samanīkeṣu jetā
kim icchantī saramā predam ānaḍ dūre hy adhvā jaguriḥ parācaiḥ
kāsmehitiḥ kā paritakmyāsīt kathaṃ rasāyā ataraḥ payāṃsi
indrasya dūtīr iṣitā carāmi maha icchantī paṇayo nidhīn vaḥ
atiṣkado bhiyasā tan na āvat tathā rasāyā ataram payāṃsi
kīdṛṅṅ indraḥ sarame kā dṛśīkā yasyedaṃ dūtīr asaraḥ parākāt
ā ca gacchān mitram enā dadhāmāthā gavāṃ gopatir no bhavāti
nāhaṃ taṃ veda dabhyaṃ dabhat sa yasyedaṃ dūtīr asaram parākāt
na taṃ gūhanti sravato gabhīrā hatā indreṇa paṇayaḥ śayadhve
imā gāvaḥ sarame yā aicchaḥ pari divo antān subhage patantī
kas ta enā ava sṛjād ayudhvy utāsmākam āyudhā santi tigmā
asenyā vaḥ paṇayo vacāṃsy aniṣavyās tanvaḥ santu pāpīḥ
adhṛṣṭo va etavā astu panthā bṛhaspatir va ubhayā na mṛḷāt
ayaṃ nidhiḥ sarame adribudhno gobhir aśvebhir vasubhir nyṛṣṭaḥ
rakṣanti tam paṇayo ye sugopā reku padam alakam ā jagantha
eha gamann ṛṣayaḥ somaśitā ayāsyo aṅgiraso navagvāḥ
ta etam ūrvaṃ vi bhajanta gonām athaitad vacaḥ paṇayo vamann it
evā ca tvaṃ sarama ājagantha prabādhitā sahasā daivyena
svasāraṃ tvā kṛṇavai mā punar gā apa te gavāṃ subhage bhajāma
nāhaṃ veda bhrātṛtvaṃ no svasṛtvam indro vidur aṅgirasaś ca ghorāḥ
gokāmā me acchadayan yad āyam apāta ita paṇayo varīyaḥ
dūram ita paṇayo varīya ud gāvo yantu minatīr ṛtena
bṛhaspatir yā avindan nigūḷhāḥ somo grāvāṇa ṛṣayaś ca viprāḥ
te 'vadan prathamā brahmakilbiṣe 'kūpāraḥ salilo mātariśvā
vīḷuharās tapa ugro mayobhūr āpo devīḥ prathamajā ṛtena
somo rājā prathamo brahmajāyām punaḥ prāyacchad ahṛṇīyamānaḥ
anvartitā varuṇo mitra āsīd agnir hotā hastagṛhyā nināya
hastenaiva grāhya ādhir asyā brahmajāyeyam iti ced avocan
na dūtāya prahye tastha eṣā tathā rāṣṭraṃ gupitaṃ kṣatriyasya
devā etasyām avadanta pūrve saptaṛṣayas tapase ye niṣeduḥ
bhīmā jāyā brāhmaṇasyopanītā durdhāṃ dadhāti parame vyoman
brahmacārī carati veviṣad viṣaḥ sa devānām bhavaty ekam aṅgam
tena jāyām anv avindad bṛhaspatiḥ somena nītāṃ juhvaṃ na devāḥ
punar vai devā adaduḥ punar manuṣyā uta
rājānaḥ satyaṃ kṛṇvānā brahmajāyām punar daduḥ
punardāya brahmajāyāṃ kṛtvī devair nikilbiṣam
ūrjam pṛthivyā bhaktvāyorugāyam upāsate
samiddho adya manuṣo duroṇe devo devān yajasi jātavedaḥ
ā ca vaha mitramahaś cikitvān tvaṃ dūtaḥ kavir asi pracetāḥ
tanūnapāt patha ṛtasya yānān madhvā samañjan svadayā sujihva
manmāni dhībhir uta yajñam ṛndhan devatrā ca kṛṇuhy adhvaraṃ naḥ
ājuhvāna īḍyo vandyaś cā yāhy agne vasubhiḥ sajoṣāḥ
tvaṃ devānām asi yahva hotā sa enān yakṣīṣito yajīyān
prācīnam barhiḥ pradiśā pṛthivyā vastor asyā vṛjyate agre ahnām
vy u prathate vitaraṃ varīyo devebhyo aditaye syonam
vyacasvatīr urviyā vi śrayantām patibhyo na janayaḥ śumbhamānāḥ
devīr dvāro bṛhatīr viśvaminvā devebhyo bhavata suprāyaṇāḥ
ā suṣvayantī yajate upāke uṣāsānaktā sadatāṃ ni yonau
divye yoṣaṇe bṛhatī surukme adhi śriyaṃ śukrapiśaṃ dadhāne
daivyā hotārā prathamā suvācā mimānā yajñam manuṣo yajadhyai
pracodayantā vidatheṣu kārū prācīnaṃ jyotiḥ pradiśā diśantā
ā no yajñam bhāratī tūyam etv iḷā manuṣvad iha cetayantī
tisro devīr barhir edaṃ syonaṃ sarasvatī svapasaḥ sadantu
ya ime dyāvāpṛthivī janitrī rūpair apiṃśad bhuvanāni viśvā
tam adya hotar iṣito yajīyān devaṃ tvaṣṭāram iha yakṣi vidvān
upāvasṛja tmanyā samañjan devānām pātha ṛtuthā havīṃṣi
vanaspatiḥ śamitā devo agniḥ svadantu havyam madhunā ghṛtena
sadyo jāto vy amimīta yajñam agnir devānām abhavat purogāḥ
asya hotuḥ pradiśy ṛtasya vāci svāhākṛtaṃ havir adantu devāḥ
manīṣiṇaḥ pra bharadhvam manīṣāṃ yathā-yathā matayaḥ santi nṛṇām
indraṃ satyair erayāmā kṛtebhiḥ sa hi vīro girvaṇasyur vidānaḥ
ṛtasya hi sadaso dhītir adyaut saṃ gārṣṭeyo vṛṣabho gobhir ānaṭ
ud atiṣṭhat taviṣeṇā raveṇa mahānti cit saṃ vivyācā rajāṃsi
indraḥ kila śrutyā asya veda sa hi jiṣṇuḥ pathikṛt sūryāya
ān menāṃ kṛṇvann acyuto bhuvad goḥ patir divaḥ sanajā apratītaḥ
indro mahnā mahato arṇavasya vratāminād aṅgirobhir gṛṇānaḥ
purūṇi cin ni tatānā rajāṃsi dādhāra yo dharuṇaṃ satyatātā
indro divaḥ pratimānam pṛthivyā viśvā veda savanā hanti śuṣṇam
mahīṃ cid dyām ātanot sūryeṇa cāskambha cit kambhanena skabhīyān
vajreṇa hi vṛtrahā vṛtram astar adevasya śūśuvānasya māyāḥ
vi dhṛṣṇo atra dhṛṣatā jaghanthāthābhavo maghavan bāhvojāḥ
sacanta yad uṣasaḥ sūryeṇa citrām asya ketavo rām avindan
ā yan nakṣatraṃ dadṛśe divo na punar yato nakir addhā nu veda
dūraṃ kila prathamā jagmur āsām indrasya yāḥ prasave sasrur āpaḥ
kva svid agraṃ kva budhna āsām āpo madhyaṃ kva vo nūnam antaḥ
sṛjaḥ sindhūṃr ahinā jagrasānāṃ ād id etāḥ pra vivijre javena
mumukṣamāṇā uta yā mumucre 'dhed etā na ramante nitiktāḥ
sadhrīcīḥ sindhum uśatīr ivāyan sanāj jāra āritaḥ pūrbhid āsām
astam ā te pārthivā vasūny asme jagmuḥ sūnṛtā indra pūrvīḥ
indra piba pratikāmaṃ sutasya prātaḥsāvas tava hi pūrvapītiḥ
harṣasva hantave śūra śatrūn ukthebhiṣ ṭe vīryā pra bravāma
yas te ratho manaso javīyān endra tena somapeyāya yāhi
tūyam ā te harayaḥ pra dravantu yebhir yāsi vṛṣabhir mandamānaḥ
haritvatā varcasā sūryasya śreṣṭhai rūpais tanvaṃ sparśayasva
asmābhir indra sakhibhir huvānaḥ sadhrīcīno mādayasvā niṣadya
yasya tyat te mahimānam madeṣv ime mahī rodasī nāviviktām
tad oka ā haribhir indra yuktaiḥ priyebhir yāhi priyam annam accha
yasya śaśvat papivāṃ indra śatrūn anānukṛtyā raṇyā cakartha
sa te purandhiṃ taviṣīm iyarti sa te madāya suta indra somaḥ
idaṃ te pātraṃ sanavittam indra pibā somam enā śatakrato
pūrṇa āhāvo madirasya madhvo yaṃ viśva id abhiharyanti devāḥ
vi hi tvām indra purudhā janāso hitaprayaso vṛṣabha hvayante
asmākaṃ te madhumattamānīmā bhuvan savanā teṣu harya
pra ta indra pūrvyāṇi pra nūnaṃ vīryā vocam prathamā kṛtāni
satīnamanyur aśrathāyo adriṃ suvedanām akṛṇor brahmaṇe gām
ni ṣu sīda gaṇapate gaṇeṣu tvām āhur vipratamaṃ kavīnām
na ṛte tvat kriyate kiṃ canāre mahām arkam maghavañ citram arca
abhikhyā no maghavan nādhamānān sakhe bodhi vasupate sakhīnām
raṇaṃ kṛdhi raṇakṛt satyaśuṣmābhakte cid ā bhajā rāye asmān
tam asya dyāvāpṛthivī sacetasā viśvebhir devair anu śuṣmam āvatām
yad ait kṛṇvāno mahimānam indriyam pītvī somasya kratumāṃ avardhata
tam asya viṣṇur mahimānam ojasāṃśuṃ dadhanvān madhuno vi rapśate
devebhir indro maghavā sayāvabhir vṛtraṃ jaghanvāṃ abhavad vareṇyaḥ
vṛtreṇa yad ahinā bibhrad āyudhā samasthithā yudhaye śaṃsam āvide
viśve te atra marutaḥ saha tmanāvardhann ugra mahimānam indriyam
jajñāna eva vy abādhata spṛdhaḥ prāpaśyad vīro abhi pauṃsyaṃ raṇam
avṛścad adrim ava sasyadaḥ sṛjad astabhnān nākaṃ svapasyayā pṛthum
ād indraḥ satrā taviṣīr apatyata varīyo dyāvāpṛthivī abādhata
avābharad dhṛṣito vajram āyasaṃ śevam mitrāya varuṇāya dāśuṣe
indrasyātra taviṣībhyo virapśina ṛghāyato araṃhayanta manyave
vṛtraṃ yad ugro vy avṛścad ojasāpo bibhrataṃ tamasā parīvṛtam
yā vīryāṇi prathamāni kartvā mahitvebhir yatamānau samīyatuḥ
dhvāntaṃ tamo 'va dadhvase hata indro mahnā pūrvahūtāv apatyata
viśve devāso adha vṛṣṇyāni te 'vardhayan somavatyā vacasyayā
raddhaṃ vṛtram ahim indrasya hanmanāgnir na jambhais tṛṣv annam āvayat
bhūri dakṣebhir vacanebhir ṛkvabhiḥ sakhyebhiḥ sakhyāni pra vocata
indro dhuniṃ ca cumuriṃ ca dambhayañ chraddhāmanasyā śṛṇute dabhītaye
tvam purūṇy ā bharā svaśvyā yebhir maṃsai nivacanāni śaṃsan
sugebhir viśvā duritā tarema vido ṣu ṇa urviyā gādham adya
gharmā samantā trivṛtaṃ vy āpatus tayor juṣṭim mātariśvā jagāma
divas payo didhiṣāṇā aveṣan vidur devāḥ sahasāmānam arkam
tisro deṣṭrāya nirṛtīr upāsate dīrghaśruto vi hi jānanti vahnayaḥ
tāsāṃ ni cikyuḥ kavayo nidānam pareṣu yā guhyeṣu vrateṣu
catuṣkapardā yuvatiḥ supeśā ghṛtapratīkā vayunāni vaste
tasyāṃ suparṇā vṛṣaṇā ni ṣedatur yatra devā dadhire bhāgadheyam
ekaḥ suparṇaḥ sa samudram ā viveśa sa idaṃ viśvam bhuvanaṃ vi caṣṭe
tam pākena manasāpaśyam antitas tam mātā reḷhi sa u reḷhi mātaram
suparṇaṃ viprāḥ kavayo vacobhir ekaṃ santam bahudhā kalpayanti
chandāṃsi ca dadhato adhvareṣu grahān somasya mimate dvādaśa
ṣaṭtriṃśāṃś ca caturaḥ kalpayantaś chandāṃsi ca dadhata ādvādaśam
yajñaṃ vimāya kavayo manīṣa ṛksāmābhyām pra rathaṃ vartayanti
caturdaśānye mahimāno asya taṃ dhīrā vācā pra ṇayanti sapta
āpnānaṃ tīrthaṃ ka iha pra vocad yena pathā prapibante sutasya
sahasradhā pañcadaśāny ukthā yāvad dyāvāpṛthivī tāvad it tat
sahasradhā mahimānaḥ sahasraṃ yāvad brahma viṣṭhitaṃ tāvatī vāk
kaś chandasāṃ yogam ā veda dhīraḥ ko dhiṣṇyām prati vācam papāda
kam ṛtvijām aṣṭamaṃ śūram āhur harī indrasya ni cikāya kaḥ svit
bhūmyā antam pary eke caranti rathasya dhūrṣu yuktāso asthuḥ
śramasya dāyaṃ vi bhajanty ebhyo yadā yamo bhavati harmye hitaḥ
citra ic chiśos taruṇasya vakṣatho na yo mātarāv apyeti dhātave
anūdhā yadi jījanad adhā ca nu vavakṣa sadyo mahi dūtyaṃ caran
agnir ha nāma dhāyi dann apastamaḥ saṃ yo vanā yuvate bhasmanā datā
abhipramurā juhvā svadhvara ino na prothamāno yavase vṛṣā
taṃ vo viṃ na druṣadaṃ devam andhasa indum prothantam pravapantam arṇavam
āsā vahniṃ na śociṣā virapśinam mahivrataṃ na sarajantam adhvanaḥ
vi yasya te jrayasānasyājara dhakṣor na vātāḥ pari santy acyutāḥ
ā raṇvāso yuyudhayo na satvanaṃ tritaṃ naśanta pra śiṣanta iṣṭaye
sa id agniḥ kaṇvatamaḥ kaṇvasakhāryaḥ parasyāntarasya taruṣaḥ
agniḥ pātu gṛṇato agniḥ sūrīn agnir dadātu teṣām avo naḥ
vājintamāya sahyase supitrya tṛṣu cyavāno anu jātavedase
anudre cid yo dhṛṣatā varaṃ sate mahintamāya dhanvaned aviṣyate
evāgnir martaiḥ saha sūribhir vasu ṣṭave sahasaḥ sūnaro nṛbhiḥ
mitrāso na ye sudhitā ṛtāyavo dyāvo na dyumnair abhi santi mānuṣān
ūrjo napāt sahasāvann iti tvopastutasya vandate vṛṣā vāk
tvāṃ stoṣāma tvayā suvīrā drāghīya āyuḥ prataraṃ dadhānāḥ
iti tvāgne vṛṣṭihavyasya putrā upastutāsa ṛṣayo 'vocan
tāṃś ca pāhi gṛṇataś ca sūrīn vaṣaḍ vaṣaḷ ity ūrdhvāso anakṣan namo nama ity ūrdhvāso anakṣan
pibā somam mahata indriyāya pibā vṛtrāya hantave śaviṣṭha
piba rāye śavase hūyamānaḥ piba madhvas tṛpad indrā vṛṣasva
asya piba kṣumataḥ prasthitasyendra somasya varam ā sutasya
svastidā manasā mādayasvārvācīno revate saubhagāya
mamattu tvā divyaḥ soma indra mamattu yaḥ sūyate pārthiveṣu
mamattu yena varivaś cakartha mamattu yena niriṇāsi śatrūn
ā dvibarhā amino yātv indro vṛṣā haribhyām pariṣiktam andhaḥ
gavy ā sutasya prabhṛtasya madhvaḥ satrā khedām aruśahā vṛṣasva
ni tigmāni bhrāśayan bhrāśyāny ava sthirā tanuhi yātujūnām
ugrāya te saho balaṃ dadāmi pratītyā śatrūn vigadeṣu vṛśca
vy arya indra tanuhi śravāṃsy oja sthireva dhanvano 'bhimātīḥ
asmadryag vāvṛdhānaḥ sahobhir anibhṛṣṭas tanvaṃ vāvṛdhasva
idaṃ havir maghavan tubhyaṃ rātam prati samrāḷ ahṛṇāno gṛbhāya
tubhyaṃ suto maghavan tubhyam pakvo 'ddhīndra piba ca prasthitasya
addhīd indra prasthitemā havīṃṣi cano dadhiṣva pacatota somam
prayasvantaḥ prati haryāmasi tvā satyāḥ santu yajamānasya kāmāḥ
prendrāgnibhyāṃ suvacasyām iyarmi sindhāv iva prerayaṃ nāvam arkaiḥ
ayā iva pari caranti devā ye asmabhyaṃ dhanadā udbhidaś ca
na vā u devāḥ kṣudham id vadhaṃ dadur utāśitam upa gacchanti mṛtyavaḥ
uto rayiḥ pṛṇato nopa dasyaty utāpṛṇan marḍitāraṃ na vindate
ya ādhrāya cakamānāya pitvo 'nnavān san raphitāyopajagmuṣe
sthiram manaḥ kṛṇute sevate puroto cit sa marḍitāraṃ na vindate
sa id bhojo yo gṛhave dadāty annakāmāya carate kṛśāya
aram asmai bhavati yāmahūtā utāparīṣu kṛṇute sakhāyam
na sa sakhā yo na dadāti sakhye sacābhuve sacamānāya pitvaḥ
apāsmāt preyān na tad oko asti pṛṇantam anyam araṇaṃ cid icchet
pṛṇīyād in nādhamānāya tavyān drāghīyāṃsam anu paśyeta panthām
o hi vartante rathyeva cakrānyam-anyam upa tiṣṭhanta rāyaḥ
mogham annaṃ vindate apracetāḥ satyam bravīmi vadha it sa tasya
nāryamaṇam puṣyati no sakhāyaṃ kevalāgho bhavati kevalādī
kṛṣann it phāla āśitaṃ kṛṇoti yann adhvānam apa vṛṅkte caritraiḥ
vadan brahmāvadato vanīyān pṛṇann āpir apṛṇantam abhi ṣyāt
ekapād bhūyo dvipado vi cakrame dvipāt tripādam abhy eti paścāt
catuṣpād eti dvipadām abhisvare sampaśyan paṅktīr upatiṣṭhamānaḥ
samau cid dhastau na samaṃ viviṣṭaḥ sammātarā cin na samaṃ duhāte
yamayoś cin na samā vīryāṇi jñātī cit santau na samam pṛṇītaḥ
agne haṃsi ny atriṇaṃ dīdyan martyeṣv ā
sve kṣaye śucivrata
ut tiṣṭhasi svāhuto ghṛtāni prati modase
yat tvā srucaḥ samasthiran
sa āhuto vi rocate 'gnir īḷenyo girā
srucā pratīkam ajyate
ghṛtenāgniḥ sam ajyate madhupratīka āhutaḥ
rocamāno vibhāvasuḥ
jaramāṇaḥ sam idhyase devebhyo havyavāhana
taṃ tvā havanta martyāḥ
tam martā amartyaṃ ghṛtenāgniṃ saparyata
adābhyaṃ gṛhapatim
adābhyena śociṣāgne rakṣas tvaṃ daha
gopā ṛtasya dīdihi
sa tvam agne pratīkena praty oṣa yātudhānyaḥ
urukṣayeṣu dīdyat
taṃ tvā gīrbhir urukṣayā havyavāhaṃ sam īdhire
yajiṣṭham mānuṣe jane
iti vā iti me mano gām aśvaṃ sanuyām iti
kuvit somasyāpām iti
pra vātā iva dodhata un mā pītā ayaṃsata
kuvit somasyāpām iti
un mā pītā ayaṃsata ratham aśvā ivāśavaḥ
kuvit somasyāpām iti
upa mā matir asthita vāśrā putram iva priyam
kuvit somasyāpām iti
ahaṃ taṣṭeva vandhuram pary acāmi hṛdā matim
kuvit somasyāpām iti
nahi me akṣipac canācchāntsuḥ pañca kṛṣṭayaḥ
kuvit somasyāpām iti
nahi me rodasī ubhe anyam pakṣaṃ cana prati
kuvit somasyāpām iti
abhi dyām mahinā bhuvam abhīmām pṛthivīm mahīm
kuvit somasyāpām iti
hantāham pṛthivīm imāṃ ni dadhānīha veha vā
kuvit somasyāpām iti
oṣam it pṛthivīm ahaṃ jaṅghanānīha veha vā
kuvit somasyāpām iti
divi me anyaḥ pakṣo 'dho anyam acīkṛṣam
kuvit somasyāpām iti
aham asmi mahāmaho 'bhinabhyam udīṣitaḥ
kuvit somasyāpām iti
gṛho yāmy araṅkṛto devebhyo havyavāhanaḥ
kuvit somasyāpām iti
tad id āsa bhuvaneṣu jyeṣṭhaṃ yato jajña ugras tveṣanṛmṇaḥ
sadyo jajñāno ni riṇāti śatrūn anu yaṃ viśve madanty ūmāḥ
vāvṛdhānaḥ śavasā bhūryojāḥ śatrur dāsāya bhiyasaṃ dadhāti
avyanac ca vyanac ca sasni saṃ te navanta prabhṛtā madeṣu
tve kratum api vṛñjanti viśve dvir yad ete trir bhavanty ūmāḥ
svādoḥ svādīyaḥ svādunā sṛjā sam adaḥ su madhu madhunābhi yodhīḥ
iti cid dhi tvā dhanā jayantam made-made anumadanti viprāḥ
ojīyo dhṛṣṇo sthiram ā tanuṣva mā tvā dabhan yātudhānā durevāḥ
tvayā vayaṃ śāśadmahe raṇeṣu prapaśyanto yudhenyāni bhūri
codayāmi ta āyudhā vacobhiḥ saṃ te śiśāmi brahmaṇā vayāṃsi
stuṣeyyam puruvarpasam ṛbhvam inatamam āptyam āptyānām
ā darṣate śavasā sapta dānūn pra sākṣate pratimānāni bhūri
ni tad dadhiṣe 'varam paraṃ ca yasminn āvithāvasā duroṇe
ā mātarā sthāpayase jigatnū ata inoṣi karvarā purūṇi
imā brahma bṛhaddivo vivaktīndrāya śūṣam agriyaḥ svarṣāḥ
maho gotrasya kṣayati svarājo duraś ca viśvā avṛṇod apa svāḥ
evā mahān bṛhaddivo atharvāvocat svāṃ tanvam indram eva
svasāro mātaribhvarīr ariprā hinvanti ca śavasā vardhayanti ca
hiraṇyagarbhaḥ sam avartatāgre bhūtasya jātaḥ patir eka āsīt
sa dādhāra pṛthivīṃ dyām utemāṃ kasmai devāya haviṣā vidhema
ya ātmadā baladā yasya viśva upāsate praśiṣaṃ yasya devāḥ
yasya chāyāmṛtaṃ yasya mṛtyuḥ kasmai devāya haviṣā vidhema
yaḥ prāṇato nimiṣato mahitvaika id rājā jagato babhūva
ya īśe asya dvipadaś catuṣpadaḥ kasmai devāya haviṣā vidhema
yasyeme himavanto mahitvā yasya samudraṃ rasayā sahāhuḥ
yasyemāḥ pradiśo yasya bāhū kasmai devāya haviṣā vidhema
yena dyaur ugrā pṛthivī ca dṛḷhā yena sva stabhitaṃ yena nākaḥ
yo antarikṣe rajaso vimānaḥ kasmai devāya haviṣā vidhema
yaṃ krandasī avasā tastabhāne abhy aikṣetām manasā rejamāne
yatrādhi sūra udito vibhāti kasmai devāya haviṣā vidhema
āpo ha yad bṛhatīr viśvam āyan garbhaṃ dadhānā janayantīr agnim
tato devānāṃ sam avartatāsur ekaḥ kasmai devāya haviṣā vidhema
yaś cid āpo mahinā paryapaśyad dakṣaṃ dadhānā janayantīr yajñam
yo deveṣv adhi deva eka āsīt kasmai devāya haviṣā vidhema
mā no hiṃsīj janitā yaḥ pṛthivyā yo vā divaṃ satyadharmā jajāna
yaś cāpaś candrā bṛhatīr jajāna kasmai devāya haviṣā vidhema
prajāpate na tvad etāny anyo viśvā jātāni pari tā babhūva
yatkāmās te juhumas tan no astu vayaṃ syāma patayo rayīṇām
vasuṃ na citramahasaṃ gṛṇīṣe vāmaṃ śevam atithim adviṣeṇyam
sa rāsate śurudho viśvadhāyaso 'gnir hotā gṛhapatiḥ suvīryam
juṣāṇo agne prati harya me vaco viśvāni vidvān vayunāni sukrato
ghṛtanirṇig brahmaṇe gātum eraya tava devā ajanayann anu vratam
sapta dhāmāni pariyann amartyo dāśad dāśuṣe sukṛte māmahasva
suvīreṇa rayiṇāgne svābhuvā yas ta ānaṭ samidhā taṃ juṣasva
yajñasya ketum prathamam purohitaṃ haviṣmanta īḷate sapta vājinam
śṛṇvantam agniṃ ghṛtapṛṣṭham ukṣaṇam pṛṇantaṃ devam pṛṇate suvīryam
tvaṃ dūtaḥ prathamo vareṇyaḥ sa hūyamāno amṛtāya matsva
tvām marjayan maruto dāśuṣo gṛhe tvāṃ stomebhir bhṛgavo vi rurucuḥ
iṣaṃ duhan sudughāṃ viśvadhāyasaṃ yajñapriye yajamānāya sukrato
agne ghṛtasnus trir ṛtāni dīdyad vartir yajñam pariyan sukratūyase
tvām id asyā uṣaso vyuṣṭiṣu dūtaṃ kṛṇvānā ayajanta mānuṣāḥ
tvāṃ devā mahayāyyāya vāvṛdhur ājyam agne nimṛjanto adhvare
ni tvā vasiṣṭhā ahvanta vājinaṃ gṛṇanto agne vidatheṣu vedhasaḥ
rāyas poṣaṃ yajamāneṣu dhāraya yūyam pāta svastibhiḥ sadā naḥ
ayaṃ venaś codayat pṛśnigarbhā jyotirjarāyū rajaso vimāne
imam apāṃ saṃgame sūryasya śiśuṃ na viprā matibhī rihanti
samudrād ūrmim ud iyarti veno nabhojāḥ pṛṣṭhaṃ haryatasya darśi
ṛtasya sānāv adhi viṣṭapi bhrāṭ samānaṃ yonim abhy anūṣata vrāḥ
samānam pūrvīr abhi vāvaśānās tiṣṭhan vatsasya mātaraḥ sanīḷāḥ
ṛtasya sānāv adhi cakramāṇā rihanti madhvo amṛtasya vāṇīḥ
jānanto rūpam akṛpanta viprā mṛgasya ghoṣam mahiṣasya hi gman
ṛtena yanto adhi sindhum asthur vidad gandharvo amṛtāni nāma
apsarā jāram upasiṣmiyāṇā yoṣā bibharti parame vyoman
carat priyasya yoniṣu priyaḥ san sīdat pakṣe hiraṇyaye sa venaḥ
nāke suparṇam upa yat patantaṃ hṛdā venanto abhy acakṣata tvā
hiraṇyapakṣaṃ varuṇasya dūtaṃ yamasya yonau śakunam bhuraṇyum
ūrdhvo gandharvo adhi nāke asthāt pratyaṅ citrā bibhrad asyāyudhāni
vasāno atkaṃ surabhiṃ dṛśe kaṃ svar ṇa nāma janata priyāṇi
drapsaḥ samudram abhi yaj jigāti paśyan gṛdhrasya cakṣasā vidharman
bhānuḥ śukreṇa śociṣā cakānas tṛtīye cakre rajasi priyāṇi
imaṃ no agna upa yajñam ehi pañcayāmaṃ trivṛtaṃ saptatantum
aso havyavāḷ uta naḥ purogā jyog eva dīrghaṃ tama āśayiṣṭhāḥ
adevād devaḥ pracatā guhā yan prapaśyamāno amṛtatvam emi
śivaṃ yat santam aśivo jahāmi svāt sakhyād araṇīṃ nābhim emi
paśyann anyasyā atithiṃ vayāyā ṛtasya dhāma vi mime purūṇi
śaṃsāmi pitre asurāya śevam ayajñiyād yajñiyam bhāgam emi
bahvīḥ samā akaram antar asminn indraṃ vṛṇānaḥ pitaraṃ jahāmi
agniḥ somo varuṇas te cyavante paryāvard rāṣṭraṃ tad avāmy āyan
nirmāyā u tye asurā abhūvan tvaṃ ca mā varuṇa kāmayāse
ṛtena rājann anṛtaṃ viviñcan mama rāṣṭrasyādhipatyam ehi
idaṃ svar idam id āsa vāmam ayam prakāśa urv antarikṣam
hanāva vṛtraṃ nirehi soma haviṣ ṭvā santaṃ haviṣā yajāma
kaviḥ kavitvā divi rūpam āsajad aprabhūtī varuṇo nir apaḥ sṛjat
kṣemaṃ kṛṇvānā janayo na sindhavas tā asya varṇaṃ śucayo bharibhrati
tā asya jyeṣṭham indriyaṃ sacante tā īm ā kṣeti svadhayā madantīḥ
tā īṃ viśo na rājānaṃ vṛṇānā bībhatsuvo apa vṛtrād atiṣṭhan
bībhatsūnāṃ sayujaṃ haṃsam āhur apāṃ divyānāṃ sakhye carantam
anuṣṭubham anu carcūryamāṇam indraṃ ni cikyuḥ kavayo manīṣā
ahaṃ rudrebhir vasubhiś carāmy aham ādityair uta viśvadevaiḥ
aham mitrāvaruṇobhā bibharmy aham indrāgnī aham aśvinobhā
ahaṃ somam āhanasam bibharmy ahaṃ tvaṣṭāram uta pūṣaṇam bhagam
ahaṃ dadhāmi draviṇaṃ haviṣmate suprāvye yajamānāya sunvate
ahaṃ rāṣṭrī saṃgamanī vasūnāṃ cikituṣī prathamā yajñiyānām
tām mā devā vy adadhuḥ purutrā bhūristhātrām bhūry āveśayantīm
mayā so annam atti yo vipaśyati yaḥ prāṇiti ya īṃ śṛṇoty uktam
amantavo māṃ ta upa kṣiyanti śrudhi śruta śraddhivaṃ te vadāmi
aham eva svayam idaṃ vadāmi juṣṭaṃ devebhir uta mānuṣebhiḥ
yaṃ kāmaye taṃ-tam ugraṃ kṛṇomi tam brahmāṇaṃ tam ṛṣiṃ taṃ sumedhām
ahaṃ rudrāya dhanur ā tanomi brahmadviṣe śarave hantavā u
ahaṃ janāya samadaṃ kṛṇomy ahaṃ dyāvāpṛthivī ā viveśa
ahaṃ suve pitaram asya mūrdhan mama yonir apsv antaḥ samudre
tato vi tiṣṭhe bhuvanānu viśvotāmūṃ dyāṃ varṣmaṇopa spṛśāmi
aham eva vāta iva pra vāmy ārabhamāṇā bhuvanāni viśvā
paro divā para enā pṛthivyaitāvatī mahinā sam babhūva
na tam aṃho na duritaṃ devāso aṣṭa martyam
sajoṣaso yam aryamā mitro nayanti varuṇo ati dviṣaḥ
tad dhi vayaṃ vṛṇīmahe varuṇa mitrāryaman
yenā nir aṃhaso yūyam pātha nethā ca martyam ati dviṣaḥ
te nūnaṃ no 'yam ūtaye varuṇo mitro aryamā
nayiṣṭhā u no neṣaṇi parṣiṣṭhā u naḥ parṣaṇy ati dviṣaḥ
yūyaṃ viśvam pari pātha varuṇo mitro aryamā
yuṣmākaṃ śarmaṇi priye syāma supraṇītayo 'ti dviṣaḥ
ādityāso ati sridho varuṇo mitro aryamā
ugram marudbhī rudraṃ huvemendram agniṃ svastaye 'ti dviṣaḥ
netāra ū ṣu ṇas tiro varuṇo mitro aryamā
ati viśvāni duritā rājānaś carṣaṇīnām ati dviṣaḥ
śunam asmabhyam ūtaye varuṇo mitro aryamā
śarma yacchantu sapratha ādityāso yad īmahe ati dviṣaḥ
yathā ha tyad vasavo gauryaṃ cit padi ṣitām amuñcatā yajatrāḥ
evo ṣv asman muñcatā vy aṃhaḥ pra tāry agne prataraṃ na āyuḥ
rātrī vy akhyad āyatī purutrā devy akṣabhiḥ
viśvā adhi śriyo 'dhita
orv aprā amartyā nivato devy udvataḥ
jyotiṣā bādhate tamaḥ
nir u svasāram askṛtoṣasaṃ devy āyatī
aped u hāsate tamaḥ
sā no adya yasyā vayaṃ ni te yāmann avikṣmahi
vṛkṣe na vasatiṃ vayaḥ
ni grāmāso avikṣata ni padvanto ni pakṣiṇaḥ
ni śyenāsaś cid arthinaḥ
yāvayā vṛkyaṃ vṛkaṃ yavaya stenam ūrmye
athā naḥ sutarā bhava
upa mā pepiśat tamaḥ kṛṣṇaṃ vyaktam asthita
uṣa ṛṇeva yātaya
upa te gā ivākaraṃ vṛṇīṣva duhitar divaḥ
rātri stomaṃ na jigyuṣe
mamāgne varco vihaveṣv astu vayaṃ tvendhānās tanvam puṣema
mahyaṃ namantām pradiśaś catasras tvayādhyakṣeṇa pṛtanā jayema
mama devā vihave santu sarva indravanto maruto viṣṇur agniḥ
mamāntarikṣam urulokam astu mahyaṃ vātaḥ pavatāṃ kāme asmin
mayi devā draviṇam ā yajantām mayy āśīr astu mayi devahūtiḥ
daivyā hotāro vanuṣanta pūrve 'riṣṭāḥ syāma tanvā suvīrāḥ
mahyaṃ yajantu mama yāni havyākūtiḥ satyā manaso me astu
eno mā ni gāṃ katamac canāhaṃ viśve devāso adhi vocatā naḥ
devīḥ ṣaḷ urvīr uru naḥ kṛṇota viśve devāsa iha vīrayadhvam
mā hāsmahi prajayā mā tanūbhir mā radhāma dviṣate soma rājan
agne manyum pratinudan pareṣām adabdho gopāḥ pari pāhi nas tvam
pratyañco yantu nigutaḥ punas te 'maiṣāṃ cittam prabudhāṃ vi neśat
dhātā dhātṝṇām bhuvanasya yas patir devaṃ trātāram abhimātiṣāham
imaṃ yajñam aśvinobhā bṛhaspatir devāḥ pāntu yajamānaṃ nyarthāt
uruvyacā no mahiṣaḥ śarma yaṃsad asmin have puruhūtaḥ purukṣuḥ
sa naḥ prajāyai haryaśva mṛḷayendra mā no rīriṣo mā parā dāḥ
ye naḥ sapatnā apa te bhavantv indrāgnibhyām ava bādhāmahe tān
vasavo rudrā ādityā uparispṛśam mograṃ cettāram adhirājam akran
nāsad āsīn no sad āsīt tadānīṃ nāsīd rajo no vyomā paro yat
kim āvarīvaḥ kuha kasya śarmann ambhaḥ kim āsīd gahanaṃ gabhīram
na mṛtyur āsīd amṛtaṃ na tarhi na rātryā ahna āsīt praketaḥ
ānīd avātaṃ svadhayā tad ekaṃ tasmād dhānyan na paraḥ kiṃ canāsa
tama āsīt tamasā gūḷham agre 'praketaṃ salilaṃ sarvam ā idam
tucchyenābhv apihitaṃ yad āsīt tapasas tan mahinājāyataikam
kāmas tad agre sam avartatādhi manaso retaḥ prathamaṃ yad āsīt
sato bandhum asati nir avindan hṛdi pratīṣyā kavayo manīṣā
tiraścīno vitato raśmir eṣām adhaḥ svid āsī3d upari svid āsī3t
retodhā āsan mahimāna āsan svadhā avastāt prayatiḥ parastāt
ko addhā veda ka iha pra vocat kuta ājātā kuta iyaṃ visṛṣṭiḥ
arvāg devā asya visarjanenāthā ko veda yata ābabhūva
iyaṃ visṛṣṭir yata ābabhūva yadi vā dadhe yadi vā na
yo asyādhyakṣaḥ parame vyoman so aṅga veda yadi vā na veda
yo yajño viśvatas tantubhis tata ekaśataṃ devakarmebhir āyataḥ
ime vayanti pitaro ya āyayuḥ pra vayāpa vayety āsate tate
pumāṃ enaṃ tanuta ut kṛṇatti pumān vi tatne adhi nāke asmin
ime mayūkhā upa sedur ū sadaḥ sāmāni cakrus tasarāṇy otave
kāsīt pramā pratimā kiṃ nidānam ājyaṃ kim āsīt paridhiḥ ka āsīt
chandaḥ kim āsīt praugaṃ kim ukthaṃ yad devā devam ayajanta viśve
agner gāyatry abhavat sayugvoṣṇihayā savitā sam babhūva
anuṣṭubhā soma ukthair mahasvān bṛhaspater bṛhatī vācam āvat
virāṇ mitrāvaruṇayor abhiśrīr indrasya triṣṭub iha bhāgo ahnaḥ
viśvān devāñ jagaty ā viveśa tena cākḷpra ṛṣayo manuṣyāḥ
cākḷpre tena ṛṣayo manuṣyā yajñe jāte pitaro naḥ purāṇe
paśyan manye manasā cakṣasā tān ya imaṃ yajñam ayajanta pūrve
sahastomāḥ sahachandasa āvṛtaḥ sahapramā ṛṣayaḥ sapta daivyāḥ
pūrveṣām panthām anudṛśya dhīrā anvālebhire rathyo na raśmīn
apa prāca indra viśvāṃ amitrān apāpāco abhibhūte nudasva
apodīco apa śūrādharāca urau yathā tava śarman madema
kuvid aṅga yavamanto yavaṃ cid yathā dānty anupūrvaṃ viyūya
ihehaiṣāṃ kṛṇuhi bhojanāni ye barhiṣo namovṛktiṃ na jagmuḥ
nahi sthūry ṛtuthā yātam asti nota śravo vivide saṃgameṣu
gavyanta indraṃ sakhyāya viprā aśvāyanto vṛṣaṇaṃ vājayantaḥ
yuvaṃ surāmam aśvinā namucāv āsure sacā
vipipānā śubhas patī indraṃ karmasv āvatam
putram iva pitarāv aśvinobhendrāvathuḥ kāvyair daṃsanābhiḥ
yat surāmaṃ vy apibaḥ śacībhiḥ sarasvatī tvā maghavann abhiṣṇak
indraḥ sutrāmā svavāṃ avobhiḥ sumṛḷīko bhavatu viśvavedāḥ
bādhatāṃ dveṣo abhayaṃ kṛṇotu suvīryasya patayaḥ syāma
tasya vayaṃ sumatau yajñiyasyāpi bhadre saumanase syāma
sa sutrāmā svavāṃ indro asme ārāc cid dveṣaḥ sanutar yuyotu
ījānam id dyaur gūrtāvasur ījānam bhūmir abhi prabhūṣaṇi
ījānaṃ devāv aśvināv abhi sumnair avardhatām
tā vām mitrāvaruṇā dhārayatkṣitī suṣumneṣitatvatā yajāmasi
yuvoḥ krāṇāya sakhyair abhi ṣyāma rakṣasaḥ
adhā cin nu yad didhiṣāmahe vām abhi priyaṃ rekṇaḥ patyamānāḥ
dadvāṃ vā yat puṣyati rekṇaḥ sam v āran nakir asya maghāni
asāv anyo asura sūyata dyaus tvaṃ viśveṣāṃ varuṇāsi rājā
mūrdhā rathasya cākan naitāvatainasāntakadhruk
asmin sv etac chakapūta eno hite mitre nigatān hanti vīrān
avor vā yad dhāt tanūṣv avaḥ priyāsu yajñiyāsv arvā
yuvor hi mātāditir vicetasā dyaur na bhūmiḥ payasā pupūtani
ava priyā didiṣṭana sūro ninikta raśmibhiḥ
yuvaṃ hy apnarājāv asīdataṃ tiṣṭhad rathaṃ na dhūrṣadaṃ vanarṣadam
tā naḥ kaṇūkayantīr nṛmedhas tatre aṃhasaḥ sumedhas tatre aṃhasaḥ
pro ṣv asmai puroratham indrāya śūṣam arcata
abhīke cid u lokakṛt saṃge samatsu vṛtrahāsmākam bodhi coditā nabhantām anyakeṣāṃ jyākā adhi dhanvasu
tvaṃ sindhūṃr avāsṛjo 'dharāco ahann ahim
aśatrur indra jajñiṣe viśvam puṣyasi vāryaṃ taṃ tvā pari ṣvajāmahe nabhantām anyakeṣāṃ jyākā adhi dhanvasu
vi ṣu viśvā arātayo 'ryo naśanta no dhiyaḥ
astāsi śatrave vadhaṃ yo na indra jighāṃsati yā te rātir dadir vasu nabhantām anyakeṣāṃ jyākā adhi dhanvasu
yo na indrābhito jano vṛkāyur ādideśati
adhaspadaṃ tam īṃ kṛdhi vibādho asi sāsahir nabhantām anyakeṣāṃ jyākā adhi dhanvasu
yo na indrābhidāsati sanābhir yaś ca niṣṭyaḥ
ava tasya balaṃ tira mahīva dyaur adha tmanā nabhantām anyakeṣāṃ jyākā adhi dhanvasu
vayam indra tvāyavaḥ sakhitvam ā rabhāmahe
ṛtasya naḥ pathā nayāti viśvāni duritā nabhantām anyakeṣāṃ jyākā adhi dhanvasu
asmabhyaṃ su tvam indra tāṃ śikṣa yā dohate prati varaṃ jaritre
acchidrodhnī pīpayad yathā naḥ sahasradhārā payasā mahī gauḥ
ubhe yad indra rodasī āpaprāthoṣā iva
mahāntaṃ tvā mahīnāṃ samrājaṃ carṣaṇīnāṃ devī janitry ajījanad bhadrā janitry ajījanat
ava sma durhaṇāyato martasya tanuhi sthiram
adhaspadaṃ tam īṃ kṛdhi yo asmāṃ ādideśati devī janitry ajījanad bhadrā janitry ajījanat
ava tyā bṛhatīr iṣo viśvaścandrā amitrahan
śacībhiḥ śakra dhūnuhīndra viśvābhir ūtibhir devī janitry ajījanad bhadrā janitry ajījanat
ava yat tvaṃ śatakratav indra viśvāni dhūnuṣe
rayiṃ na sunvate sacā sahasriṇībhir ūtibhir devī janitry ajījanad bhadrā janitry ajījanat
ava svedā ivābhito viṣvak patantu didyavaḥ
dūrvāyā iva tantavo vy asmad etu durmatir devī janitry ajījanad bhadrā janitry ajījanat
dīrghaṃ hy aṅkuśaṃ yathā śaktim bibharṣi mantumaḥ
pūrveṇa maghavan padājo vayāṃ yathā yamo devī janitry ajījanad bhadrā janitry ajījanat
nakir devā minīmasi nakir ā yopayāmasi mantraśrutyaṃ carāmasi
pakṣebhir apikakṣebhir atrābhi saṃ rabhāmahe
yasmin vṛkṣe supalāśe devaiḥ sampibate yamaḥ
atrā no viśpatiḥ pitā purāṇāṃ anu venati
purāṇāṃ anuvenantaṃ carantam pāpayāmuyā
asūyann abhy acākaśaṃ tasmā aspṛhayam punaḥ
yaṃ kumāra navaṃ ratham acakram manasākṛṇoḥ
ekeṣaṃ viśvataḥ prāñcam apaśyann adhi tiṣṭhasi
yaṃ kumāra prāvartayo rathaṃ viprebhyas pari
taṃ sāmānu prāvartata sam ito nāvy āhitam
kaḥ kumāram ajanayad rathaṃ ko nir avartayat
kaḥ svit tad adya no brūyād anudeyī yathābhavat
yathābhavad anudeyī tato agram ajāyata
purastād budhna ātataḥ paścān nirayaṇaṃ kṛtam
idaṃ yamasya sādanaṃ devamānaṃ yad ucyate
iyam asya dhamyate nāḷīr ayaṃ gīrbhiḥ pariṣkṛtaḥ
keśy agniṃ keśī viṣaṃ keśī bibharti rodasī
keśī viśvaṃ svar dṛśe keśīdaṃ jyotir ucyate
munayo vātaraśanāḥ piśaṅgā vasate malā
vātasyānu dhrājiṃ yanti yad devāso avikṣata
unmaditā mauneyena vātāṃ ā tasthimā vayam
śarīred asmākaṃ yūyam martāso abhi paśyatha
antarikṣeṇa patati viśvā rūpāvacākaśat
munir devasya-devasya saukṛtyāya sakhā hitaḥ
vātasyāśvo vāyoḥ sakhātho deveṣito muniḥ
ubhau samudrāv ā kṣeti yaś ca pūrva utāparaḥ
apsarasāṃ gandharvāṇām mṛgāṇāṃ caraṇe caran
keśī ketasya vidvān sakhā svādur madintamaḥ
vāyur asmā upāmanthat pinaṣṭi smā kunannamā
keśī viṣasya pātreṇa yad rudreṇāpibat saha
uta devā avahitaṃ devā un nayathā punaḥ
utāgaś cakruṣaṃ devā devā jīvayathā punaḥ
dvāv imau vātau vāta ā sindhor ā parāvataḥ
dakṣaṃ te anya ā vātu parānyo vātu yad rapaḥ
ā vāta vāhi bheṣajaṃ vi vāta vāhi yad rapaḥ
tvaṃ hi viśvabheṣajo devānāṃ dūta īyase
ā tvāgamaṃ śantātibhir atho ariṣṭatātibhiḥ
dakṣaṃ te bhadram ābhārṣam parā yakṣmaṃ suvāmi te
trāyantām iha devās trāyatām marutāṃ gaṇaḥ
trāyantāṃ viśvā bhūtāni yathāyam arapā asat
āpa id vā u bheṣajīr āpo amīvacātanīḥ
āpaḥ sarvasya bheṣajīs tās te kṛṇvantu bheṣajam
hastābhyāṃ daśaśākhābhyāṃ jihvā vācaḥ purogavī
anāmayitnubhyāṃ tvā tābhyāṃ tvopa spṛśāmasi
tava tya indra sakhyeṣu vahnaya ṛtam manvānā vy adardirur valam
yatrā daśasyann uṣaso riṇann apaḥ kutsāya manmann ahyaś ca daṃsayaḥ
avāsṛjaḥ prasvaḥ śvañcayo girīn ud āja usrā apibo madhu priyam
avardhayo vanino asya daṃsasā śuśoca sūrya ṛtajātayā girā
vi sūryo madhye amucad rathaṃ divo vidad dāsāya pratimānam āryaḥ
dṛḷhāni pipror asurasya māyina indro vy āsyac cakṛvāṃ ṛjiśvanā
anādhṛṣṭāni dhṛṣito vy āsyan nidhīṃr adevāṃ amṛṇad ayāsyaḥ
māseva sūryo vasu puryam ā dade gṛṇānaḥ śatrūṃr aśṛṇād virukmatā
ayuddhaseno vibhvā vibhindatā dāśad vṛtrahā tujyāni tejate
indrasya vajrād abibhed abhiśnathaḥ prākrāmac chundhyūr ajahād uṣā anaḥ
etā tyā te śrutyāni kevalā yad eka ekam akṛṇor ayajñam
māsāṃ vidhānam adadhā adhi dyavi tvayā vibhinnam bharati pradhim pitā
sūryaraśmir harikeśaḥ purastāt savitā jyotir ud ayāṃ ajasram
tasya pūṣā prasave yāti vidvān sampaśyan viśvā bhuvanāni gopāḥ
nṛcakṣā eṣa divo madhya āsta āpaprivān rodasī antarikṣam
sa viśvācīr abhi caṣṭe ghṛtācīr antarā pūrvam aparaṃ ca ketum
rāyo budhnaḥ saṃgamano vasūnāṃ viśvā rūpābhi caṣṭe śacībhiḥ
deva iva savitā satyadharmendro na tasthau samare dhanānām
viśvāvasuṃ soma gandharvam āpo dadṛśuṣīs tad ṛtenā vy āyan
tad anvavaid indro rārahāṇa āsām pari sūryasya paridhīṃr apaśyat
viśvāvasur abhi tan no gṛṇātu divyo gandharvo rajaso vimānaḥ
yad vā ghā satyam uta yan na vidma dhiyo hinvāno dhiya in no avyāḥ
sasnim avindac caraṇe nadīnām apāvṛṇod duro aśmavrajānām
prāsāṃ gandharvo amṛtāni vocad indro dakṣam pari jānād ahīnām
agne tava śravo vayo mahi bhrājante arcayo vibhāvaso
bṛhadbhāno śavasā vājam ukthyaṃ dadhāsi dāśuṣe kave
pāvakavarcāḥ śukravarcā anūnavarcā ud iyarṣi bhānunā
putro mātarā vicarann upāvasi pṛṇakṣi rodasī ubhe
ūrjo napāj jātavedaḥ suśastibhir mandasva dhītibhir hitaḥ
tve iṣaḥ saṃ dadhur bhūrivarpasaś citrotayo vāmajātāḥ
irajyann agne prathayasva jantubhir asme rāyo amartya
sa darśatasya vapuṣo vi rājasi pṛṇakṣi sānasiṃ kratum
iṣkartāram adhvarasya pracetasaṃ kṣayantaṃ rādhaso mahaḥ
rātiṃ vāmasya subhagām mahīm iṣaṃ dadhāsi sānasiṃ rayim
ṛtāvānam mahiṣaṃ viśvadarśatam agniṃ sumnāya dadhire puro janāḥ
śrutkarṇaṃ saprathastamaṃ tvā girā daivyam mānuṣā yugā
agne acchā vadeha naḥ pratyaṅ naḥ sumanā bhava
pra no yaccha viśas pate dhanadā asi nas tvam
pra no yacchatv aryamā pra bhagaḥ pra bṛhaspatiḥ
pra devāḥ prota sūnṛtā rāyo devī dadātu naḥ
somaṃ rājānam avase 'gniṃ gīrbhir havāmahe
ādityān viṣṇuṃ sūryam brahmāṇaṃ ca bṛhaspatim
indravāyū bṛhaspatiṃ suhaveha havāmahe
yathā naḥ sarva ij janaḥ saṃgatyāṃ sumanā asat
aryamaṇam bṛhaspatim indraṃ dānāya codaya
vātaṃ viṣṇuṃ sarasvatīṃ savitāraṃ ca vājinam
tvaṃ no agne agnibhir brahma yajñaṃ ca vardhaya
tvaṃ no devatātaye rāyo dānāya codaya
ayam agne jaritā tve abhūd api sahasaḥ sūno nahy anyad asty āpyam
bhadraṃ hi śarma trivarūtham asti ta āre hiṃsānām apa didyum ā kṛdhi
pravat te agne janimā pitūyataḥ sācīva viśvā bhuvanā ny ṛñjase
pra saptayaḥ pra saniṣanta no dhiyaḥ puraś caranti paśupā iva tmanā
uta vā u pari vṛṇakṣi bapsad bahor agna ulapasya svadhāvaḥ
uta khilyā urvarāṇām bhavanti mā te hetiṃ taviṣīṃ cukrudhāma
yad udvato nivato yāsi bapsat pṛthag eṣi pragardhinīva senā
yadā te vāto anuvāti śocir vapteva śmaśru vapasi pra bhūma
praty asya śreṇayo dadṛśra ekaṃ niyānam bahavo rathāsaḥ
bāhū yad agne anumarmṛjāno nyaṅṅ uttānām anveṣi bhūmim
ut te śuṣmā jihatām ut te arcir ut te agne śaśamānasya vājāḥ
uc chvañcasva ni nama vardhamāna ā tvādya viśve vasavaḥ sadantu
apām idaṃ nyayanaṃ samudrasya niveśanam
anyaṃ kṛṇuṣvetaḥ panthāṃ tena yāhi vaśāṃ anu
āyane te parāyaṇe dūrvā rohantu puṣpiṇīḥ
hradāś ca puṇḍarīkāṇi samudrasya gṛhā ime
tyaṃ cid atrim ṛtajuram artham aśvaṃ na yātave
kakṣīvantaṃ yadī punā rathaṃ na kṛṇutho navam
tyaṃ cid aśvaṃ na vājinam areṇavo yam atnata
dṛḷhaṃ granthiṃ na vi ṣyatam atriṃ yaviṣṭham ā rajaḥ
narā daṃsiṣṭhāv atraye śubhrā siṣāsataṃ dhiyaḥ
athā hi vāṃ divo narā puna stomo na viśase
cite tad vāṃ surādhasā rātiḥ sumatir aśvinā
ā yan naḥ sadane pṛthau samane parṣatho narā
yuvam bhujyuṃ samudra ā rajasaḥ pāra īṅkhitam
yātam acchā patatribhir nāsatyā sātaye kṛtam
ā vāṃ sumnaiḥ śaṃyū iva maṃhiṣṭhā viśvavedasā
sam asme bhūṣataṃ narotsaṃ na pipyuṣīr iṣaḥ
ayaṃ hi te amartya indur atyo na patyate
dakṣo viśvāyur vedhase
ayam asmāsu kāvya ṛbhur vajro dāsvate
ayam bibharty ūrdhvakṛśanam madam ṛbhur na kṛtvyam madam
ghṛṣuḥ śyenāya kṛtvana āsu svāsu vaṃsagaḥ
ava dīdhed ahīśuvaḥ
yaṃ suparṇaḥ parāvataḥ śyenasya putra ābharat
śatacakraṃ yo 'hyo vartaniḥ
yaṃ te śyenaś cārum avṛkam padābharad aruṇam mānam andhasaḥ
enā vayo vi tāry āyur jīvasa enā jāgāra bandhutā
evā tad indra indunā deveṣu cid dhārayāte mahi tyajaḥ
kratvā vayo vi tāry āyuḥ sukrato kratvāyam asmad ā sutaḥ
imāṃ khanāmy oṣadhiṃ vīrudham balavattamām
yayā sapatnīm bādhate yayā saṃvindate patim
uttānaparṇe subhage devajūte sahasvati
sapatnīm me parā dhama patim me kevalaṃ kuru
uttarāham uttara uttared uttarābhyaḥ
athā sapatnī yā mamādharā sādharābhyaḥ
nahy asyā nāma gṛbhṇāmi no asmin ramate jane
parām eva parāvataṃ sapatnīṃ gamayāmasi
aham asmi sahamānātha tvam asi sāsahiḥ
ubhe sahasvatī bhūtvī sapatnīm me sahāvahai
upa te 'dhāṃ sahamānām abhi tvādhāṃ sahīyasā
mām anu pra te mano vatsaṃ gaur iva dhāvatu pathā vār iva dhāvatu
araṇyāny araṇyāny asau yā preva naśyasi
kathā grāmaṃ na pṛcchasi na tvā bhīr iva vindatī3ṃ
vṛṣāravāya vadate yad upāvati ciccikaḥ
āghāṭibhir iva dhāvayann araṇyānir mahīyate
uta gāva ivādanty uta veśmeva dṛśyate
uto araṇyāniḥ sāyaṃ śakaṭīr iva sarjati
gām aṅgaiṣa ā hvayati dārv aṅgaiṣo apāvadhīt
vasann araṇyānyāṃ sāyam akrukṣad iti manyate
na vā araṇyānir hanty anyaś cen nābhigacchati
svādoḥ phalasya jagdhvāya yathākāmaṃ ni padyate
āñjanagandhiṃ surabhim bahvannām akṛṣīvalām
prāham mṛgāṇām mātaram araṇyānim aśaṃsiṣam
śrat te dadhāmi prathamāya manyave 'han yad vṛtraṃ naryaṃ viver apaḥ
ubhe yat tvā bhavato rodasī anu rejate śuṣmāt pṛthivī cid adrivaḥ
tvam māyābhir anavadya māyinaṃ śravasyatā manasā vṛtram ardayaḥ
tvām in naro vṛṇate gaviṣṭiṣu tvāṃ viśvāsu havyāsv iṣṭiṣu
aiṣu cākandhi puruhūta sūriṣu vṛdhāso ye maghavann ānaśur magham
arcanti toke tanaye pariṣṭiṣu medhasātā vājinam ahraye dhane
sa in nu rāyaḥ subhṛtasya cākanan madaṃ yo asya raṃhyaṃ ciketati
tvāvṛdho maghavan dāśvadhvaro makṣū sa vājam bharate dhanā nṛbhiḥ
tvaṃ śardhāya mahinā gṛṇāna uru kṛdhi maghavañ chagdhi rāyaḥ
tvaṃ no mitro varuṇo na māyī pitvo na dasma dayase vibhaktā
suṣvāṇāsa indra stumasi tvā sasavāṃsaś ca tuvinṛmṇa vājam
ā no bhara suvitaṃ yasya cākan tmanā tanā sanuyāma tvotāḥ
ṛṣvas tvam indra śūra jāto dāsīr viśaḥ sūryeṇa sahyāḥ
guhā hitaṃ guhyaṃ gūḷham apsu bibhṛmasi prasravaṇe na somam
aryo vā giro abhy arca vidvān ṛṣīṇāṃ vipraḥ sumatiṃ cakānaḥ
te syāma ye raṇayanta somair enota tubhyaṃ rathoḷha bhakṣaiḥ
imā brahmendra tubhyaṃ śaṃsi dā nṛbhyo nṛṇāṃ śūra śavaḥ
tebhir bhava sakratur yeṣu cākann uta trāyasva gṛṇata uta stīn
śrudhī havam indra śūra pṛthyā uta stavase venyasyārkaiḥ
ā yas te yoniṃ ghṛtavantam asvār ūrmir na nimnair dravayanta vakvāḥ
savitā yantraiḥ pṛthivīm aramṇād askambhane savitā dyām adṛṃhat
aśvam ivādhukṣad dhunim antarikṣam atūrte baddhaṃ savitā samudram
yatrā samudra skabhito vy aunad apāṃ napāt savitā tasya veda
ato bhūr ata ā utthitaṃ rajo 'to dyāvāpṛthivī aprathetām
paścedam anyad abhavad yajatram amartyasya bhuvanasya bhūnā
suparṇo aṅga savitur garutmān pūrvo jātaḥ sa u asyānu dharma
gāva iva grāmaṃ yūyudhir ivāśvān vāśreva vatsaṃ sumanā duhānā
patir iva jāyām abhi no ny etu dhartā divaḥ savitā viśvavāraḥ
hiraṇyastūpaḥ savitar yathā tvāṅgiraso juhve vāje asmin
evā tvārcann avase vandamānaḥ somasyevāṃśum prati jāgarāham
samiddhaś cit sam idhyase devebhyo havyavāhana
ādityai rudrair vasubhir na ā gahi mṛḷīkāya na ā gahi
imaṃ yajñam idaṃ vaco jujuṣāṇa upāgahi
martāsas tvā samidhāna havāmahe mṛḷīkāya havāmahe
tvām u jātavedasaṃ viśvavāraṃ gṛṇe dhiyā
agne devāṃ ā vaha naḥ priyavratān mṛḷīkāya priyavratān
agnir devo devānām abhavat purohito 'gnim manuṣyā ṛṣayaḥ sam īdhire
agnim maho dhanasātāv ahaṃ huve mṛḷīkaṃ dhanasātaye
agnir atrim bharadvājaṃ gaviṣṭhiram prāvan naḥ kaṇvaṃ trasadasyum āhave
agniṃ vasiṣṭho havate purohito mṛḷīkāya purohitaḥ
śraddhayāgniḥ sam idhyate śraddhayā hūyate haviḥ
śraddhām bhagasya mūrdhani vacasā vedayāmasi
priyaṃ śraddhe dadataḥ priyaṃ śraddhe didāsataḥ
priyam bhojeṣu yajvasv idam ma uditaṃ kṛdhi
yathā devā asureṣu śraddhām ugreṣu cakrire
evam bhojeṣu yajvasv asmākam uditaṃ kṛdhi
śraddhāṃ devā yajamānā vāyugopā upāsate
śraddhāṃ hṛdayyayākūtyā śraddhayā vindate vasu
śraddhām prātar havāmahe śraddhām madhyandinam pari
śraddhāṃ sūryasya nimruci śraddhe śrad dhāpayeha naḥ
śāsa itthā mahāṃ asy amitrakhādo adbhutaḥ
na yasya hanyate sakhā na jīyate kadā cana
svastidā viśas patir vṛtrahā vimṛdho vaśī
vṛṣendraḥ pura etu naḥ somapā abhayaṅkaraḥ
vi rakṣo vi mṛdho jahi vi vṛtrasya hanū ruja
vi manyum indra vṛtrahann amitrasyābhidāsataḥ
vi na indra mṛdho jahi nīcā yaccha pṛtanyataḥ
yo asmāṃ abhidāsaty adharaṃ gamayā tamaḥ
apendra dviṣato mano 'pa jijyāsato vadham
vi manyoḥ śarma yaccha varīyo yavayā vadham
īṅkhayantīr apasyuva indraṃ jātam upāsate
bhejānāsaḥ suvīryam
tvam indra balād adhi sahaso jāta ojasaḥ
tvaṃ vṛṣan vṛṣed asi
tvam indrāsi vṛtrahā vy antarikṣam atiraḥ
ud dyām astabhnā ojasā
tvam indra sajoṣasam arkam bibharṣi bāhvoḥ
vajraṃ śiśāna ojasā
tvam indrābhibhūr asi viśvā jātāny ojasā
sa viśvā bhuva ābhavaḥ
soma ekebhyaḥ pavate ghṛtam eka upāsate
yebhyo madhu pradhāvati tāṃś cid evāpi gacchatāt
tapasā ye anādhṛṣyās tapasā ye svar yayuḥ
tapo ye cakrire mahas tāṃś cid evāpi gacchatāt
ye yudhyante pradhaneṣu śūrāso ye tanūtyajaḥ
ye vā sahasradakṣiṇās tāṃś cid evāpi gacchatāt
ye cit pūrva ṛtasāpa ṛtāvāna ṛtāvṛdhaḥ
pitṝn tapasvato yama tāṃś cid evāpi gacchatāt
sahasraṇīthāḥ kavayo ye gopāyanti sūryam
ṛṣīn tapasvato yama tapojāṃ api gacchatāt
arāyi kāṇe vikaṭe giriṃ gaccha sadānve
śirimbiṭhasya satvabhis tebhiṣ ṭvā cātayāmasi
catto itaś cattāmutaḥ sarvā bhrūṇāny āruṣī
arāyyam brahmaṇas pate tīkṣṇaśṛṇgodṛṣann ihi
ado yad dāru plavate sindhoḥ pāre apūruṣam
tad ā rabhasva durhaṇo tena gaccha parastaram
yad dha prācīr ajagantoro maṇḍūradhāṇikīḥ
hatā indrasya śatravaḥ sarve budbudayāśavaḥ
parīme gām aneṣata pary agnim ahṛṣata
deveṣv akrata śravaḥ ka imāṃ ā dadharṣati
agniṃ hinvantu no dhiyaḥ saptim āśum ivājiṣu
tena jeṣma dhanaṃ-dhanam
yayā gā ākarāmahe senayāgne tavotyā
tāṃ no hinva maghattaye
āgne sthūraṃ rayim bhara pṛthuṃ gomantam aśvinam
aṅdhi khaṃ vartayā paṇim
agne nakṣatram ajaram ā sūryaṃ rohayo divi
dadhaj jyotir janebhyaḥ
agne ketur viśām asi preṣṭhaḥ śreṣṭha upasthasat
bodhā stotre vayo dadhat
imā nu kam bhuvanā sīṣadhāmendraś ca viśve ca devāḥ
yajñaṃ ca nas tanvaṃ ca prajāṃ cādityair indraḥ saha cīkḷpāti
ādityair indraḥ sagaṇo marudbhir asmākam bhūtv avitā tanūnām
hatvāya devā asurān yad āyan devā devatvam abhirakṣamāṇāḥ
pratyañcam arkam anayañ chacībhir ād it svadhām iṣirām pary apaśyan
sūryo no divas pātu vāto antarikṣāt
agnir naḥ pārthivebhyaḥ
joṣā savitar yasya te haraḥ śataṃ savāṃ arhati
pāhi no didyutaḥ patantyāḥ
cakṣur no devaḥ savitā cakṣur na uta parvataḥ
cakṣur dhātā dadhātu naḥ
cakṣur no dhehi cakṣuṣe cakṣur vikhyai tanūbhyaḥ
saṃ cedaṃ vi ca paśyema
susaṃdṛśaṃ tvā vayam prati paśyema sūrya
vi paśyema nṛcakṣasaḥ
ud asau sūryo agād ud ayam māmako bhagaḥ
ahaṃ tad vidvalā patim abhy asākṣi viṣāsahiḥ
ahaṃ ketur aham mūrdhāham ugrā vivācanī
mamed anu kratum patiḥ sehānāyā upācaret
mama putrāḥ śatruhaṇo 'tho me duhitā virāṭ
utāham asmi saṃjayā patyau me śloka uttamaḥ
yenendro haviṣā kṛtvy abhavad dyumny uttamaḥ
idaṃ tad akri devā asapatnā kilābhuvam
asapatnā sapatnaghnī jayanty abhibhūvarī
āvṛkṣam anyāsāṃ varco rādho astheyasām iva
sam ajaiṣam imā ahaṃ sapatnīr abhibhūvarī
yathāham asya vīrasya virājāni janasya ca
tīvrasyābhivayaso asya pāhi sarvarathā vi harī iha muñca
indra mā tvā yajamānāso anye ni rīraman tubhyam ime sutāsaḥ
tubhyaṃ sutās tubhyam u sotvāsas tvāṃ giraḥ śvātryā ā hvayanti
indredam adya savanaṃ juṣāṇo viśvasya vidvāṃ iha pāhi somam
ya uśatā manasā somam asmai sarvahṛdā devakāmaḥ sunoti
na gā indras tasya parā dadāti praśastam ic cārum asmai kṛṇoti
anuspaṣṭo bhavaty eṣo asya yo asmai revān na sunoti somam
nir aratnau maghavā taṃ dadhāti brahmadviṣo hanty anānudiṣṭaḥ
aśvāyanto gavyanto vājayanto havāmahe tvopagantavā u
ābhūṣantas te sumatau navāyāṃ vayam indra tvā śunaṃ huvema
muñcāmi tvā haviṣā jīvanāya kam ajñātayakṣmād uta rājayakṣmāt
grāhir jagrāha yadi vaitad enaṃ tasyā indrāgnī pra mumuktam enam
yadi kṣitāyur yadi vā pareto yadi mṛtyor antikaṃ nīta eva
tam ā harāmi nirṛter upasthād aspārṣam enaṃ śataśāradāya
sahasrākṣeṇa śataśāradena śatāyuṣā haviṣāhārṣam enam
śataṃ yathemaṃ śarado nayātīndro viśvasya duritasya pāram
śataṃ jīva śarado vardhamānaḥ śataṃ hemantāñ chatam u vasantān
śatam indrāgnī savitā bṛhaspatiḥ śatāyuṣā haviṣemam punar duḥ
āhārṣaṃ tvāvidaṃ tvā punar āgāḥ punarnava
sarvāṅga sarvaṃ te cakṣuḥ sarvam āyuś ca te 'vidam
brahmaṇāgniḥ saṃvidāno rakṣohā bādhatām itaḥ
amīvā yas te garbhaṃ durṇāmā yonim āśaye
yas te garbham amīvā durṇāmā yonim āśaye
agniṣ ṭam brahmaṇā saha niṣ kravyādam anīnaśat
yas te hanti patayantaṃ niṣatsnuṃ yaḥ sarīsṛpam
jātaṃ yas te jighāṃsati tam ito nāśayāmasi
yas ta ūrū viharaty antarā dampatī śaye
yoniṃ yo antar āreḷhi tam ito nāśayāmasi
yas tvā bhrātā patir bhūtvā jāro bhūtvā nipadyate
prajāṃ yas te jighāṃsati tam ito nāśayāmasi
yas tvā svapnena tamasā mohayitvā nipadyate
prajāṃ yas te jighāṃsati tam ito nāśayāmasi
akṣībhyāṃ te nāsikābhyāṃ karṇābhyāṃ chubukād adhi
yakṣmaṃ śīrṣaṇyam mastiṣkāj jihvāyā vi vṛhāmi te
grīvābhyas ta uṣṇihābhyaḥ kīkasābhyo anūkyāt
yakṣmaṃ doṣaṇyam aṃsābhyām bāhubhyāṃ vi vṛhāmi te
āntrebhyas te gudābhyo vaniṣṭhor hṛdayād adhi
yakṣmam matasnābhyāṃ yaknaḥ plāśibhyo vi vṛhāmi te
ūrubhyāṃ te aṣṭhīvadbhyām pārṣṇibhyām prapadābhyām
yakṣmaṃ śroṇibhyām bhāsadād bhaṃsaso vi vṛhāmi te
mehanād vanaṅkaraṇāl lomabhyas te nakhebhyaḥ
yakṣmaṃ sarvasmād ātmanas tam idaṃ vi vṛhāmi te
aṅgād-aṅgāl lomno-lomno jātam parvaṇi-parvaṇi
yakṣmaṃ sarvasmād ātmanas tam idaṃ vi vṛhāmi te
apehi manasas pate 'pa krāma paraś cara
paro nirṛtyā ā cakṣva bahudhā jīvato manaḥ
bhadraṃ vai varaṃ vṛṇate bhadraṃ yuñjanti dakṣiṇam
bhadraṃ vaivasvate cakṣur bahutrā jīvato manaḥ
yad āśasā niḥśasābhiśasopārima jāgrato yat svapantaḥ
agnir viśvāny apa duṣkṛtāny ajuṣṭāny āre asmad dadhātu
yad indra brahmaṇas pate 'bhidrohaṃ carāmasi
pracetā na āṅgiraso dviṣatām pātv aṃhasaḥ
ajaiṣmādyāsanāma cābhūmānāgaso vayam
jāgratsvapnaḥ saṃkalpaḥ pāpo yaṃ dviṣmas taṃ sa ṛcchatu yo no dveṣṭi tam ṛcchatu
devāḥ kapota iṣito yad icchan dūto nirṛtyā idam ājagāma
tasmā arcāma kṛṇavāma niṣkṛtiṃ śaṃ no astu dvipade śaṃ catuṣpade
śivaḥ kapota iṣito no astv anāgā devāḥ śakuno gṛheṣu
agnir hi vipro juṣatāṃ havir naḥ pari hetiḥ pakṣiṇī no vṛṇaktu
hetiḥ pakṣiṇī na dabhāty asmān āṣṭryām padaṃ kṛṇute agnidhāne
śaṃ no gobhyaś ca puruṣebhyaś cāstu mā no hiṃsīd iha devāḥ kapotaḥ
yad ulūko vadati mogham etad yat kapotaḥ padam agnau kṛṇoti
yasya dūtaḥ prahita eṣa etat tasmai yamāya namo astu mṛtyave
ṛcā kapotaṃ nudata praṇodam iṣam madantaḥ pari gāṃ nayadhvam
saṃyopayanto duritāni viśvā hitvā na ūrjam pra patāt patiṣṭhaḥ
ṛṣabham mā samānānāṃ sapatnānāṃ viṣāsahim
hantāraṃ śatrūṇāṃ kṛdhi virājaṃ gopatiṃ gavām
aham asmi sapatnahendra ivāriṣṭo akṣataḥ
adhaḥ sapatnā me pador ime sarve abhiṣṭhitāḥ
atraiva vo 'pi nahyāmy ubhe ārtnī iva jyayā
vācas pate ni ṣedhemān yathā mad adharaṃ vadān
abhibhūr aham āgamaṃ viśvakarmeṇa dhāmnā
ā vaś cittam ā vo vratam ā vo 'haṃ samitiṃ dade
yogakṣemaṃ va ādāyāham bhūyāsam uttama ā vo mūrdhānam akramīm
adhaspadān ma ud vadata maṇḍūkā ivodakān maṇḍūkā udakād iva
tubhyedam indra pari ṣicyate madhu tvaṃ sutasya kalaśasya rājasi
tvaṃ rayim puruvīrām u nas kṛdhi tvaṃ tapaḥ paritapyājayaḥ svaḥ
svarjitam mahi mandānam andhaso havāmahe pari śakraṃ sutāṃ upa
imaṃ no yajñam iha bodhy ā gahi spṛdho jayantam maghavānam īmahe
somasya rājño varuṇasya dharmaṇi bṛhaspater anumatyā u śarmaṇi
tavāham adya maghavann upastutau dhātar vidhātaḥ kalaśāṃ abhakṣayam
prasūto bhakṣam akaraṃ carāv api stomaṃ cemam prathamaḥ sūrir un mṛje
sute sātena yady āgamaṃ vām prati viśvāmitrajamadagnī dame
vātasya nu mahimānaṃ rathasya rujann eti stanayann asya ghoṣaḥ
divispṛg yāty aruṇāni kṛṇvann uto eti pṛthivyā reṇum asyan
sam prerate anu vātasya viṣṭhā ainaṃ gacchanti samanaṃ na yoṣāḥ
tābhiḥ sayuk sarathaṃ deva īyate 'sya viśvasya bhuvanasya rājā
antarikṣe pathibhir īyamāno na ni viśate katamac canāhaḥ
apāṃ sakhā prathamajā ṛtāvā kva svij jātaḥ kuta ā babhūva
ātmā devānām bhuvanasya garbho yathāvaśaṃ carati deva eṣaḥ
ghoṣā id asya śṛṇvire na rūpaṃ tasmai vātāya haviṣā vidhema
mayobhūr vāto abhi vātūsrā ūrjasvatīr oṣadhīr ā riśantām
pīvasvatīr jīvadhanyāḥ pibantv avasāya padvate rudra mṛḷa
yāḥ sarūpā virūpā ekarūpā yāsām agnir iṣṭyā nāmāni veda
yā aṅgirasas tapaseha cakrus tābhyaḥ parjanya mahi śarma yaccha
yā deveṣu tanvam airayanta yāsāṃ somo viśvā rūpāṇi veda
tā asmabhyam payasā pinvamānāḥ prajāvatīr indra goṣṭhe rirīhi
prajāpatir mahyam etā rarāṇo viśvair devaiḥ pitṛbhiḥ saṃvidānaḥ
śivāḥ satīr upa no goṣṭham ākas tāsāṃ vayam prajayā saṃ sadema
vibhrāḍ bṛhat pibatu somyam madhv āyur dadhad yajñapatāv avihrutam
vātajūto yo abhirakṣati tmanā prajāḥ pupoṣa purudhā vi rājati
vibhrāḍ bṛhat subhṛtaṃ vājasātamaṃ dharman divo dharuṇe satyam arpitam
amitrahā vṛtrahā dasyuhantamaṃ jyotir jajñe asurahā sapatnahā
idaṃ śreṣṭhaṃ jyotiṣāṃ jyotir uttamaṃ viśvajid dhanajid ucyate bṛhat
viśvabhrāḍ bhrājo mahi sūryo dṛśa uru paprathe saha ojo acyutam
vibhrājañ jyotiṣā svar agaccho rocanaṃ divaḥ
yenemā viśvā bhuvanāny ābhṛtā viśvakarmaṇā viśvadevyāvatā
tvaṃ tyam iṭato ratham indra prāvaḥ sutāvataḥ
aśṛṇoḥ somino havam
tvam makhasya dodhataḥ śiro 'va tvaco bharaḥ
agacchaḥ somino gṛham
tvaṃ tyam indra martyam āstrabudhnāya venyam
muhuḥ śrathnā manasyave
tvaṃ tyam indra sūryam paścā santam puras kṛdhi
devānāṃ cit tiro vaśam
ā yāhi vanasā saha gāvaḥ sacanta vartaniṃ yad ūdhabhiḥ
ā yāhi vasvyā dhiyā maṃhiṣṭho jārayanmakhaḥ sudānubhiḥ
pitubhṛto na tantum it sudānavaḥ prati dadhmo yajāmasi
uṣā apa svasus tamaḥ saṃ vartayati vartaniṃ sujātatā
ā tvāhārṣam antar edhi dhruvas tiṣṭhāvicācaliḥ
viśas tvā sarvā vāñchantu mā tvad rāṣṭram adhi bhraśat
ihaivaidhi māpa cyoṣṭhāḥ parvata ivāvicācaliḥ
indra iveha dhruvas tiṣṭheha rāṣṭram u dhāraya
imam indro adīdharad dhruvaṃ dhruveṇa haviṣā
tasmai somo adhi bravat tasmā u brahmaṇas patiḥ
dhruvā dyaur dhruvā pṛthivī dhruvāsaḥ parvatā ime
dhruvaṃ viśvam idaṃ jagad dhruvo rājā viśām ayam
dhruvaṃ te rājā varuṇo dhruvaṃ devo bṛhaspatiḥ
dhruvaṃ ta indraś cāgniś ca rāṣṭraṃ dhārayatāṃ dhruvam
dhruvaṃ dhruveṇa haviṣābhi somam mṛśāmasi
atho ta indraḥ kevalīr viśo balihṛtas karat
abhīvartena haviṣā yenendro abhivāvṛte
tenāsmān brahmaṇas pate 'bhi rāṣṭrāya vartaya
abhivṛtya sapatnān abhi yā no arātayaḥ
abhi pṛtanyantaṃ tiṣṭhābhi yo na irasyati
abhi tvā devaḥ savitābhi somo avīvṛtat
abhi tvā viśvā bhūtāny abhīvarto yathāsasi
yenendro haviṣā kṛtvy abhavad dyumny uttamaḥ
idaṃ tad akri devā asapatnaḥ kilābhuvam
asapatnaḥ sapatnahābhirāṣṭro viṣāsahiḥ
yathāham eṣām bhūtānāṃ virājāni janasya ca
pra vo grāvāṇaḥ savitā devaḥ suvatu dharmaṇā
dhūrṣu yujyadhvaṃ sunuta
grāvāṇo apa ducchunām apa sedhata durmatim
usrāḥ kartana bheṣajam
grāvāṇa upareṣv ā mahīyante sajoṣasaḥ
vṛṣṇe dadhato vṛṣṇyam
grāvāṇaḥ savitā nu vo devaḥ suvatu dharmaṇā
yajamānāya sunvate
pra sūnava ṛbhūṇām bṛhan navanta vṛjanā
kṣāmā ye viśvadhāyaso 'śnan dhenuṃ na mātaram
pra devaṃ devyā dhiyā bharatā jātavedasam
havyā no vakṣad ānuṣak
ayam u ṣya pra devayur hotā yajñāya nīyate
ratho na yor abhīvṛto ghṛṇīvāñ cetati tmanā
ayam agnir uruṣyaty amṛtād iva janmanaḥ
sahasaś cit sahīyān devo jīvātave kṛtaḥ
pataṅgam aktam asurasya māyayā hṛdā paśyanti manasā vipaścitaḥ
samudre antaḥ kavayo vi cakṣate marīcīnām padam icchanti vedhasaḥ
pataṅgo vācam manasā bibharti tāṃ gandharvo 'vadad garbhe antaḥ
tāṃ dyotamānāṃ svaryam manīṣām ṛtasya pade kavayo ni pānti
apaśyaṃ gopām anipadyamānam ā ca parā ca pathibhiś carantam
sa sadhrīcīḥ sa viṣūcīr vasāna ā varīvarti bhuvaneṣv antaḥ
tyam ū ṣu vājinaṃ devajūtaṃ sahāvānaṃ tarutāraṃ rathānām
ariṣṭanemim pṛtanājam āśuṃ svastaye tārkṣyam ihā huvema
indrasyeva rātim ājohuvānāḥ svastaye nāvam ivā ruhema
urvī na pṛthvī bahule gabhīre mā vām etau mā paretau riṣāma
sadyaś cid yaḥ śavasā pañca kṛṣṭīḥ sūrya iva jyotiṣāpas tatāna
sahasrasāḥ śatasā asya raṃhir na smā varante yuvatiṃ na śaryām
ut tiṣṭhatāva paśyatendrasya bhāgam ṛtviyam
yadi śrāto juhotana yady aśrāto mamattana
śrātaṃ havir o ṣv indra pra yāhi jagāma sūro adhvano vimadhyam
pari tvāsate nidhibhiḥ sakhāyaḥ kulapā na vrājapatiṃ carantam
śrātam manya ūdhani śrātam agnau suśrātam manye tad ṛtaṃ navīyaḥ
mādhyandinasya savanasya dadhnaḥ pibendra vajrin purukṛj juṣāṇaḥ
pra sasāhiṣe puruhūta śatrūñ jyeṣṭhas te śuṣma iha rātir astu
indrā bhara dakṣiṇenā vasūni patiḥ sindhūnām asi revatīnām
mṛgo na bhīmaḥ kucaro giriṣṭhāḥ parāvata ā jaganthā parasyāḥ
sṛkaṃ saṃśāya pavim indra tigmaṃ vi śatrūn tāḷhi vi mṛdho nudasva
indra kṣatram abhi vāmam ojo 'jāyathā vṛṣabha carṣaṇīnām
apānudo janam amitrayantam uruṃ devebhyo akṛṇor u lokam
prathaś ca yasya saprathaś ca nāmānuṣṭubhasya haviṣo havir yat
dhātur dyutānāt savituś ca viṣṇo rathantaram ā jabhārā vasiṣṭhaḥ
avindan te atihitaṃ yad āsīd yajñasya dhāma paramaṃ guhā yat
dhātur dyutānāt savituś ca viṣṇor bharadvājo bṛhad ā cakre agneḥ
te 'vindan manasā dīdhyānā yaju ṣkannam prathamaṃ devayānam
dhātur dyutānāt savituś ca viṣṇor ā sūryād abharan gharmam ete
bṛhaspatir nayatu durgahā tiraḥ punar neṣad aghaśaṃsāya manma
kṣipad aśastim apa durmatiṃ hann athā karad yajamānāya śaṃ yoḥ
narāśaṃso no 'vatu prayāje śaṃ no astv anuyājo haveṣu
kṣipad aśastim apa durmatiṃ hann athā karad yajamānāya śaṃ yoḥ
tapurmūrdhā tapatu rakṣaso ye brahmadviṣaḥ śarave hantavā u
kṣipad aśastim apa durmatiṃ hann athā karad yajamānāya śaṃ yoḥ
apaśyaṃ tvā manasā cekitānaṃ tapaso jātaṃ tapaso vibhūtam
iha prajām iha rayiṃ rarāṇaḥ pra jāyasva prajayā putrakāma
apaśyaṃ tvā manasā dīdhyānāṃ svāyāṃ tanū ṛtvye nādhamānām
upa mām uccā yuvatir babhūyāḥ pra jāyasva prajayā putrakāme
ahaṃ garbham adadhām oṣadhīṣv ahaṃ viśveṣu bhuvaneṣv antaḥ
aham prajā ajanayam pṛthivyām ahaṃ janibhyo aparīṣu putrān
viṣṇur yoniṃ kalpayatu tvaṣṭā rūpāṇi piṃśatu
ā siñcatu prajāpatir dhātā garbhaṃ dadhātu te
garbhaṃ dhehi sinīvāli garbhaṃ dhehi sarasvati
garbhaṃ te aśvinau devāv ā dhattām puṣkarasrajā
hiraṇyayī araṇī yaṃ nirmanthato aśvinā
taṃ te garbhaṃ havāmahe daśame māsi sūtave
mahi trīṇām avo 'stu dyukṣam mitrasyāryamṇaḥ
durādharṣaṃ varuṇasya
nahi teṣām amā cana nādhvasu vāraṇeṣu
īśe ripur aghaśaṃsaḥ
yasmai putrāso aditeḥ pra jīvase martyāya
jyotir yacchanty ajasram
vāta ā vātu bheṣajaṃ śambhu mayobhu no hṛde
pra ṇa āyūṃṣi tāriṣat
uta vāta pitāsi na uta bhrātota naḥ sakhā
sa no jīvātave kṛdhi
yad ado vāta te gṛhe 'mṛtasya nidhir hitaḥ
tato no dehi jīvase
prāgnaye vācam īraya vṛṣabhāya kṣitīnām
sa naḥ parṣad ati dviṣaḥ
yaḥ parasyāḥ parāvatas tiro dhanvātirocate
sa naḥ parṣad ati dviṣaḥ
yo rakṣāṃsi nijūrvati vṛṣā śukreṇa śociṣā
sa naḥ parṣad ati dviṣaḥ
yo viśvābhi vipaśyati bhuvanā saṃ ca paśyati
sa naḥ parṣad ati dviṣaḥ
yo asya pāre rajasaḥ śukro agnir ajāyata
sa naḥ parṣad ati dviṣaḥ
pra nūnaṃ jātavedasam aśvaṃ hinota vājinam
idaṃ no barhir āsade
asya pra jātavedaso vipravīrasya mīḷhuṣaḥ
mahīm iyarmi suṣṭutim
yā ruco jātavedaso devatrā havyavāhanīḥ
tābhir no yajñam invatu
āyaṃ gauḥ pṛśnir akramīd asadan mātaram puraḥ
pitaraṃ ca prayan svaḥ
antaś carati rocanāsya prāṇād apānatī
vy akhyan mahiṣo divam
triṃśad dhāma vi rājati vāk pataṅgāya dhīyate
prati vastor aha dyubhiḥ
ṛtaṃ ca satyaṃ cābhīddhāt tapaso 'dhy ajāyata
tato rātry ajāyata tataḥ samudro arṇavaḥ
samudrād arṇavād adhi saṃvatsaro ajāyata
ahorātrāṇi vidadhad viśvasya miṣato vaśī
sūryācandramasau dhātā yathāpūrvam akalpayat
divaṃ ca pṛthivīṃ cāntarikṣam atho svaḥ
saṃ-sam id yuvase vṛṣann agne viśvāny arya ā
iḷas pade sam idhyase sa no vasūny ā bhara
saṃ gacchadhvaṃ saṃ vadadhvaṃ saṃ vo manāṃsi jānatām
devā bhāgaṃ yathā pūrve saṃjānānā upāsate
samāno mantraḥ samitiḥ samānī samānam manaḥ saha cittam eṣām
samānam mantram abhi mantraye vaḥ samānena vo haviṣā juhomi
samānī va ākūtiḥ samānā hṛdayāni vaḥ
samānam astu vo mano yathā vaḥ susahāsati