agna ā yāhi vītaye gṛṇāno havyadātaye
ni hotā satsi barhiṣi
tvamagne yajñānāṃ hotā viśveṣāṃ hitaḥ
devebhirmānuṣe jane
agniṃ dūtaṃ vṛṇīmahe hotāraṃ viśvavedasam
asya yajñasya sukratum
agnirvṛtrāṇi jaṅghanaddraviṇasyurvipanyayā
samiddhaḥ śukra āhutaḥ
preṣṭhaṃ vo atithiṃ stuṣe mitramiva priyam
agne rathaṃ na vedyam
tvaṃ no agne mahobhiḥ pāhi viśvasyā arāteḥ
uta dviṣo martyasya
ehyū ṣu bravāṇi te 'gna itthetarā giraḥ
ebhirvardhāsa indubhiḥ
ā te vatso mano yamatparamāccitsadhasthāt
agne tvāṃ kāmaye girā
tvāmagne puṣkarādadhyatharvā niramanthata
mūrdhno viśvasya vāghataḥ
agne vivasvadā bharāsmabhyamūtaye mahe
devo hyasi no dṛśe
namaste agna ojase gṛṇanti deva kṛṣṭayaḥ
amairamitramardaya
dūtaṃ vo viśvavedasaṃ havyavāhamamartyam
yajiṣṭhamṛñjase girā
upa tvā jāmayo giro dediśatīrhaviṣkṛtaḥ
vāyoranīke asthiran
upa tvāgne divedive doṣāvastardhiyā vayam
namo bharanta emasi
jarābodha tadviviḍḍhi viśeviśe yajñiyāya
stomaṃ rudrāya dṛśīkam
prati tyaṃ cārumadhvaraṃ gopīthāya pra hūyase
marudbhiragna ā gahi
aśvaṃ na tvā vāravantaṃ vandadhyā agniṃ namobhiḥ
samrājantamadhvarāṇām
aurvabhṛguvacchucimapnavānavadā huve
agniṃ samudravāsasam
agnimindhāno manasā dhiyaṃ saceta martyaḥ
agnimindhe vivasvabhiḥ
āditpratnasya retaso jyotiḥ paśyanti vāsaram
paro yadidhyate divi
agniṃ vo vṛdhantamadhvarāṇāṃ purūtamam
acchā naptre sahasvate
agnistigmena śociṣā yaṃsadviśvaṃ nyā3triṇam
agnirno vaṃsate rayim
agne mṛḍa mahāṃ asyaya ā devayuṃ janam
iyetha barhirāsadam
agne rakṣā ṇo aṃhasaḥ prati sma deva rīṣataḥ
tapiṣṭhairajaro daha
agne yuṅkṣvā hi ye tavāśvāso deva sādhavaḥ
araṃ vahantyāśavaḥ
ni tvā nakṣya viśpate dyumantaṃ dhīmahe vayam
suvīramagna āhuta
agnirmūrdhā divaḥ kakutpatiḥ pṛthivyā ayam
apāṃ retāṃsi jinvati
imamū ṣu tvamasmākaṃ saniṃ gāyatraṃ navyāṃsam
agne deveṣu pra vocaḥ
taṃ tvā gopavano girā janiṣṭhadagne aṅgaraḥ
sa pāvaka śrudhī havam
pari vājapatiḥ kaviragnirhavyānyakramīt
dadhadratnāni dāśuṣe
udu tyaṃ jātavedasaṃ devaṃ vahanti ketavaḥ
dṛśe viśvāya sūryam
kavimagnimupa stuhi satyadharmāṇamadhvare
devamamīvacātanam
śaṃ no devīrabhiṣṭaye śaṃ no bhavantu pītaye
śaṃ yorabhi sravantu naḥ
kasya nūnaṃ parīṇasi dhiyo jinvasi satpate
joṣātā yasya te giraḥ
yajñāyajñā vo agnaye girāgirā ca dakṣase
prapra vayamamṛtaṃ jātavedasaṃ priyaṃ mitraṃ na śaṃsiṣam
pāhi no agna ekayā pāhyū3ta dvitīyayā
pāhi gīrbhistisṛbhirūrjāṃ pate pāhi catasṛbhirvaso
bṛhadbhiragne arcibhiḥ śukreṇa deva śociṣā
bharadvāje samidhāno yaviṣṭhya revatpāvaka dīdihi
tve agne svāhuta priyāsaḥ santu sūrayaḥ
yantāro ye maghavāno janānāmūrvaṃ dayanta gonām
agne jaritarviśpatistapāno deva rakṣasaḥ
aproṣivāngṛhapate mahāṃ asi divaspāyurduroṇayuḥ
agne vivasvaduṣasaścitraṃ rādho amartya
ā dāśuṣe jātavedo vahā tvamadyā devāṃ uṣarbudhaḥ
tvaṃ naścitra ūtyā vaso rādhāṃsi codaya
asya rāyastvamagne rathīrasi vidā gādhaṃ tuce tu naḥ
tvamitsaprathā asyagne trātarṛtaḥ kaviḥ
tvāṃ viprāsaḥ samidhāna dīdiva ā vivāsanti vedhasaḥ
ā no agne vayovṛdhaṃ rayiṃ pāvaka śaṃsyam
rāsvā ca na upamāte puruspṛhaṃ sunītī suyaśastaram
yo viśvā dayate vasu hotā mandro janānām
madhorna pātrā prathamānyasmai pra stomā yantvagnaye
enā vo agniṃ namasorjo napātamā huve
priyaṃ cetiṣṭhamaratiṃ svādhvaraṃ viśvasya dūtamamṛtam
śeṣe vaneṣu mātṛṣu saṃ tvā martāsa indhate
atandro havyaṃ vahasi haviṣkṛta ādiddeveṣu rājasi
adarśi gātuvittamo yasminvratānyādadhuḥ
upo ṣu jātamāryasya vardhanamagniṃ nakṣantu no giraḥ
agnirukthe purohito grāvāṇo barhiradhvare
ṛcā yāmi maruto brahmaṇaspate devā avo vareṇyam
agnimīḍiṣvāvase gāthābhiḥ śīraśociṣam
agniṃ rāye purumīḍha śrutaṃ naro 'gniḥ sudītaye chardiḥ
śrudhi śrutkarṇa vahnibhirdevairagne sayāvabhiḥ
ā sīdatu barhiṣi mitro aryamā prātaryāvabhiradhvare
pra daivodāso agnirdeva indro na majmanā
anu mātaraṃ pṛthivīṃ vi vāvṛte tasthau nākasya śarmaṇi
adha jmo adha vā divo bṛhato rocanādadhi
ayā vardhasva tanvā girā mamā jātā sukrato pṛṇa
kāyamāno vanā tvaṃ yanmātR^īrajagannapaḥ
na tatte agne pramṛṣe nivartanaṃ yaddūre sannihābhuvaḥ
ni tvāmagne manurdadhe jyotirjanāya śaśvate
dīdetha kaṇva ṛtajāta ukṣito yaṃ namasyanti kṛṣṭayaḥ
devo vo draviṇodāḥ pūrṇāṃ vivaṣṭvāsicam
udvā siñjadhvamupa vā pṛṇadhvamādidvo deva ohate
praitu brahmaṇaspatiḥ pra devyetu sūnṛtā
acchā vīraṃ naryaṃ paṅktirādhasaṃ devā yajñaṃ nayantu naḥ
ūrdhva ū ṣu ṇa ūtaye tiṣṭhā devo na savitā
ūrdhvo vājasya sanitā yadañjibhirvāghadbhirvihvayāmahe
pra yo rāye ninīṣati marto yaste vaso dāśat
sa vīraṃ dhatte agna ukthaśaṃsinaṃ tmanā sahasrapoṣiṇam
pra vo yahvaṃ purūṇāṃ viśāṃ devayatīnām
agniṃ sūktebhirvacobhirvṛṇīmahe yaṃsamidanya indhate
ayamagniḥ suvīryasyeśe hi saubhagasya
rāya īśe svapatyasya gomata īśe vṛtrahathānām
tvamagne gṛhapatistvaṃ hotā no adhvare
tvaṃ potā viśvavāra pracetā tākṣi yāsi ca vāryam
sakhāyastvā vavṛmahe devaṃ martāsa ūtaye
apāṃ napātaṃ subhagaṃ sudaṃsasaṃ supratūrtimanehasam
ā juhotā haviṣā marjayadhvaṃ ni hotāraṃ gṛhapatiṃ dadhidhvam
iḍaspade namasā rātahavyaṃ saparyatā yajataṃ pastyānām
citra icchiśostaruṇasya vakṣatho na yo mātarāvanveti dhātave
anūdhā yadajījanadadhā cidā vavakṣatsadyo mahi dūtyā3ṃ caran
idaṃ ta ekaṃ para ū ta ekaṃ tṛtīyena jyotiṣā saṃ viśasva
saṃveśanastanve3 cāruredhi priyo devānāṃ parame janitre
imaṃ stomamarhate jātavedase rathamiva saṃ mahemā manīṣayā
bhadrā hi naḥ pramatirasya saṃsadyagne sakhye mā riṣāmā vayaṃ tava
mūrdhānaṃ divo aratiṃ pṛthivyā vaiśvānaramṛta ā jātamagnim
kaviṃ samrājamatithiṃ janānāmāsannāḥ pātraṃ janayanta devāḥ
vi tvadāpo na parvatasya pṛṣṭhādukthebhiragne janayanta devāḥ
taṃ tvā giraḥ suṣṭutayo vājayantyājiṃ na girvavāho jigyuraśvāḥ
ā vo rājānamadhvarasya rudraṃ hotāraṃ satyayajaṃ rodasyoḥ
agniṃ purā tanayitnoracittāddhiraṇyarūpamavase kṛṇudhvam
indhe rājā samaryo namobhiryasya pratīkamāhutaṃ ghṛtena
naro havyebhirīḍate sabādha āgniragramuṣasāmaśoci
pra ketunā bṛhatā yātyagnirā rodasī vṛṣabho roravīti
divaścidantādupamāmudānaḍapāmupasthe mahiṣo vavardha
agniṃ naro dīdhitibhiraṇyorhastacyutaṃ janayata praśastam
dūredṛśaṃ gṛhapatimathavyum
abodhyagniḥ samidhā janānāṃ prati dhenumivāyatīmuṣāsam
yahvā iva pra vayāmujjihānāḥ pra bhānavaḥ sasrate nākamaccha
pra bhūrjayantaṃ mahāṃ vipodhāṃ mūrairamūraṃ purāṃ darmāṇam
nayantaṃ gīrbhirvanā dhiyaṃ dhā hariśmaśruṃ na vārmaṇā dhanarcim
śukraṃ te anyadyajataṃ te anyadviṣurūpe ahanī dyaurivāsi
viśvā hi māyā avasi svadhāvanbhadrā te pūṣanniha rātirastu
iḍāmagne purudaṃsaṃ saniṃ goḥ śaśvattamaṃ havamānāya sādha
syānnaḥ sūnustanayo vijāvāgne sā te sumatirbhūtvasme
pra hotā jāto mahānnabhovinnṛṣadmā sīdadapāṃ vivarte
dadhadyo dhāyī sute vayāṃsi yantā vasūni vidhate tanūpāḥ
pra samrājamasurasya praśstaṃ puṃsaḥ kṛṣṭīnāmanumādyasya
indrasyeva pra tavasaskṛtāni vandadvārā vandamānā vivaṣṭu
araṇyornihito jātavedā garbha ivetsubhṛto garbhiṇībhiḥ
divediva īḍyo jāgṛvadbhirhaviṣmadbhirmanuṣyebhiragniḥ
sanādagne mṛṇasi yātudhānānna tvā rakṣāṃsi pṛtanāsu jigyuḥ
anu daha sahamūrānkayādo mā te hetyā mukṣata daivyāyāḥ
agna ojiṣṭhamā bhara dyumnamasmabhyamadhrigo
pra no rāye panīyase ratsi vājāya panthām
yadi vīro anu ṣyādagnimindhīta martyaḥ
ājuhvaddhavyamānuṣakśarma bhakṣīta daivyam
tveṣaste dhūma ṛṇvati divi saṃ cchukra ātataḥ
sūro na hi dyutā tvaṃ kṛpā pāvaka rocase
tvaṃ hi kṣaitavadyaśo 'gne mitro na patyase
tvaṃ vicarṣaṇe śravo vaso puṣṭiṃ na puṣyasi
prātaragniḥ purupriyo viṣa stavetātithiḥ
viśve yasminnamartye havyaṃ martāsa indhate
yadvāhiṣṭhaṃ tadagnaye bṛhadarca vibhāvaso
mahiṣīva tvadrayistvadvājā udīrate
viśoviśo vo atithiṃ vājayantaḥ purupriyam
agniṃ vo duryaṃ vacaḥ stuṣe śūṣasya manmabhiḥ
bṛhadvayo hi bhānave 'rcā devāyāgnaye
yaṃ mitraṃ na praśastaye martāso dadhire puraḥ
aganma vṛtrahantamaṃ jyeṣṭhamagnimānavam
ya sma śrutarvannārkṣe bṛhadanīka idhyate
jātaḥ pareṇa dharmaṇā yatsavṛdbhiḥ sahābhuvaḥ
pitā yatkaśyapasyāgniḥ śraddhā mātā manuḥ kaviḥ
somaṃ rājānaṃ varuṇamagnimanvārabhāmahe
ādityaṃ viṣṇuṃ sūryaṃ brahmānaṃ ca bṛhaspatim
ita eta udāruhandivaḥ pṛṣṭhānyā ruhan
pra bhūrjayo yathā pathodyāmaṅgiraso yayuḥ
rāye agne mahe tvā dānāya samidhīmahi
īḍiṣvā hi mahe vṛṣaṃ dyāvā hotrāya pṛthivī
dadhanve vā yadīmanu vocadbrahmeti veru tat
pari viśvāni kāvyā nemiścakramivābhuvat
pratyagne harasā haraḥ śṛṇāhi viśvataspari
yātudhānasya rakṣaso balaṃ nyubjavīryam
tvamagne vasūṃriha rudrāṃ ādityāṃ uta
yajā svadhvaraṃ janaṃ manujātaṃ ghṛtapruṣam
puru tvā dāśivāṃ voce 'riragne tava svidā
todasyeva śaraṇa ā mahasya
pra hotre pūrvyaṃ vaco 'gnaye bharatā bṛhat
vipāṃ jyotīṃṣi bibhrate na vedhase
agne vājasya gomata īśānaḥ sahaso yaho
asme dhehi jātavedo mahi śravaḥ
agne yajiṣṭho adhvare devāṃ devayate yaja
hotā mandro vi rājasyati sridhaḥ
jajñānaḥ sapta mātṛbhirmedhāmāśāsata śriye
ayaṃ dhruvo rayīṇāṃ ciketadā
uta syā no divā matiraditirūtyāgamat
sā śantātā mayaskaradapa sridhaḥ
īḍiṣvā hi pratīvyā3ṃ yajasva jātavedasam
cariṣṇudhūmamagṛbhītaśociṣam
na tasya māyayā ca na ripurīśīta martyaḥ
yo agnaye dadāśa havyadātaye
apa tyaṃ vṛjinaṃ ripuṃ stenamagne durādhyam
daviṣṭhamasya satpate kṛdhī sugam
śruṣṭyagne navasya me stomasya vīra viśpate
ni māyinastapasā rakṣaso daha
pra maṃhiṣṭhāya gāyata ṛtāvne bṛhate śukraśociṣe
upastutāso agnaye
pra so agne tavotibhiḥ suvīrābhistarati vājakarmabhiḥ
yasya tvaṃ sakhyamāvitha
taṃ gūrdhayā svarṇaraṃ devāso devamaratiṃ dadhanvire
devatrā havyamūhiṣe
mā no hṛṇīthā atithiṃ vasuragniḥ purupraśasta eśaḥ
yaḥ suhotā svadhvaraḥ
bhadro no agnirāhuto bhadrā rātiḥ subhaga bhadro adhvaraḥ
bhadrā uta praśastayaḥ
yajiṣṭhaṃ tvā vavṛmahe devaṃ devatrā hotāramamartyam
asya yajñasya sukratum
tadagne dyumnamā bhara yatsāsāhā sadane kaṃ cidatriṇam
manyuṃ janasya dūḍhyam
yadvā u viśpatiḥ śitaḥ suprīto manuṣo viśe
viśvedagniḥ prati rakṣāṃsi sedhati
tadvo gāya sute sacā puruhūtāya satvane
śaṃ yadgave na śākine
yaste nūnaṃ śatakratavindra dyumnitamo madaḥ
tena nūnaṃ made madeḥ
gāva upa vadāvaṭe mahi yajñasya rapsudā
ubhā karṇā hiraṇyayā
aramaśvāya gāyata śrutakakṣāraṃ gave
aramindrasya dhāmne
tamindraṃ vājayāmasi mahe vṛtrāya hantave
sa vṛṣā vṛṣabho bhuvat
tvamindra balādadhi sahaso jāta ojasaḥ
tvaṃ sanvṛṣanvṛṣedasi
yajña indramavardhayadyadbhūmiṃ vyavartayat
cakrāṇa opaśaṃ divi
yadindrāhaṃ tathā tvamīśīya vasva eka it
stotā me gosakhā syāt
panyaṃpanyamitsotāra ā dhāvata madyāya
somaṃ vīrāya śūrāya
idaṃ vaso sutamandhaḥ pibā supūrṇamudaram
anābhayinrarimā te
uddhedabhi śrutāmaghaṃ vṛṣabhaṃ naryāpasam
astārameṣi sūrya
yadadya kacca vṛtrahannudagā abhi sūrya
sarvaṃ tadindra te vaśe
ya ānayatparāvataḥ sunītī turvaśaṃ yadum
indraḥ sa no yuvā sakhā
mā na indrābhyā ' '3 diśaḥ sūro aktuṣvā yamata
tvā yujā vanema tat
endra sānasiṃ rayiṃ sajitvānaṃ sadāsaham
varṣiṣṭhamūtaye bhara
indraṃ vayaṃ mahādhana indramarbhe havāmahe
yujaṃ vṛtreṣu vajriṇam
apibatkadruvaḥ sutamindraḥ sahasrabāhve
tatrādadiṣṭa pauṃsyam
vayamindra tvāyavo 'bhi pra nonumo vṛṣan
viddhī tvā3sya no vaso
ā ghā ye agnimindhate stṛṇanti barhirānuṣak
yeṣāmindro yuvā sakhā
bhindhi viśvā apa dviṣaḥ pari bādho jahī mṛdhaḥ
vasu spārhaṃ tadā bhara
iheva śṛṇva eṣāṃ kaśā hasteṣu yadvadān
ni yāmaṃ citramṛñjate
ima u tvā vi cakṣate sakhāya indra sominaḥ
puṣṭāvanto yathā paśum
samasya manyave viśo viśvā namanta kṛṣṭayaḥ
samudrāyeva sindhavaḥ
devānāmidavo mahattadā vṛṇīmahe vayam
vṛṣṇāmasmabhyamūtaye
somānāṃ svaraṇaṃ kṛṇuhi brahmaṇaspate
kakṣīvantaṃ ya auśijaḥ
bodhanmanā idastu no vṛtrahā bhūryāsutiḥ
śṛṇotu śakra āśiṣam
adya no deva savitaḥ prajāvatsāvīḥ saubhagam
parā duḥṣvapnyaṃ suva
kvā3sya vṛṣabho yuvā tuvigrīvo anānataḥ
brahmā kastaṃ saparyati
upahvare girīṇāṃ saṅgame ca nadīnām
dhiyā vipro ajāyata
pra samrājaṃ carṣaṇīnāmindraṃ stotā navyaṃ gīrbhiḥ
naraṃ nṛṣāhaṃ maṃhiṣṭham
apādu śiprayandhasaḥ sudakṣasya prahoṣiṇaḥ
indrorindro yavāśiraḥ
imā u tvā puruvaso 'bhi pra nonavurgiraḥ
gāvo vatsaṃ na dhenavaḥ
atrāha goramanvata nāma tvaṣṭurapīcyam
itthā candramaso gṛhe
yadindro anayadrito mahīrapo vṛṣantamaḥ
tatra pūṣābhuvatsacā
gaurdhayati marutāṃ śravasyurmātā maghonām
yuktā vahnī rathānām
upa no haribhiḥ sutaṃ yāhi madānāṃ pate
upa no haribhiḥ sutam
iṣṭā hotrā asṛkṣatendraṃ vṛdhanto adhvare
acchāvabhṛthamojasā
ahamiddhi pituṣpari medhāmṛtasya jagraha
ahaṃ sūrya ivājani
revatīrnaḥ sadhamāda indre santu tuvivājāḥ
kṣumanto yābhirmadema
somaḥ pūṣā ca cetaturviśvāsāṃ sukṣitīnām
devatrā rathyorhitā
pāntamā vo andhasa indramabhi pra gāyata
viśvāsāhaṃ śatakratuṃ maṃhiṣṭhaṃ carṣaṇīnām
pra va indrāya mādanaṃ haryaśvāya gāyata
sakhāyaḥ somapāvne
vayamu tvā tadidarthā indra tvāyantaḥ sakhāyaḥ
kaṇvā ukthebhirjarante
indrāya madvane sutaṃ pari ṣṭobhantu no giraḥ
arkamarcantu kāravaḥ
ayaṃ ta indra somo nipūto adhi barhiṣi
ehīmasya dravā piba
surūpakṛtnumūtaye sudughāmiva goduhe
juhūmasi dyavidyavi
abhi tvā vṛṣabhā sute sutaṃ sṛjāmi pītaye
tṛmpā vyaśnuhī madam
ya indra camaseṣvā somaścamūṣu te sutaḥ
pibedasya tvamīśiṣe
yogeyoge tavastaraṃ vājevāje havāmahe
sakhāya indramūtaye
ā tvetā ni ṣīdatendramabhi pra gāyata
sakhāyaḥ stomavāhasaḥ
idaṃ hyanvojasā sutaṃ rādhānāṃ pate
pibā tvā3sya girvaṇaḥ
mahāṃ indraḥ puraśca no mahitvamastu vajriṇe
dyaurna prathinā śavaḥ
ā tū na indra kṣumantaṃ citraṃ grābhaṃ saṃ gṛbhāya
mahāhastī dakṣiṇena
abhi pra gopatiṃ girendramarca yathā vide
sūnuṃ satyasya satpatim
kayā naścitra ā bhuvadūtī sadāvṛdhaḥ sakhā
kayā śaciṣṭhayā vṛtā
tyamu vaḥ satrāsāhaṃ viśvāsu gīrṣvāyatam
ā cyāvayasyūtaye
sadasaspatimadbhutaṃ priyamindrasya kāmyam
saniṃ medhāmayāsiṣam
ye te panthā adho divo yebhirvyaśvamairayaḥ
uta śroṣantu no bhuvaḥ
bhadraṃbhadraṃ na ā bhareṣamūrjaṃ śatakrato
yadindra mṛḍayāsi naḥ
asti somo ayaṃ sutaḥ pibantyasya marutaḥ
uta svarājo aśvinā
īṅkhayantīrapasyuva indraṃ jātamupāsate
vanvānāsaḥ suvīryam
na ki devā inīmasi na kyā yopayāmasi
mantraśrutyaṃ carāmasi
doṣo āgādbṛhadgāya dyumadgāmannātharvaṇa
stuhi devaṃ savitāram
eṣo uṣā apūrvyā vyucchati priyā divaḥ
stuṣe vāmaśvinā bṛhat
indro dadhīco asthabhirvṛtrāṇyapratiṣkutaḥ
jaghāna navatīrnava
indrehi matsyandhaso viśvebhiḥ somaparvabhiḥ
mahāṃ abhiṣṭirojasā
ā tū na indra vṛtrahannasmākamardhamā gahi
mahānmahībhirūtibhiḥ
ojastadasya titviṣa ubhe yatsamavartayat
indraścarmeva rodasī
ayamu te samatasi kapota iva garbhadhim
vacastaccinna ohase
vāta ā vātu beṣajaṃ śambhu mayobhu no hṛde
pra na ayūṃṣi tāriṣat
yaṃ rakṣanti pracetaso varuṇo mitro aryamā
na kiḥ sa dabhyate janaḥ
gavyo ṣu ṇo yathā purāśvayota rathayā
varivasyā mahonām
imāsta indra pṛśnayo ghṛtaṃ duhata āśiram
enāmṛtasya pipyuṣīḥ
ayā dhiyā ca gavyayā puruṇāmanpuruṣṭuta
yatsomesoma ābhuvaḥ
pāvakā naḥ sarasvatī vājebhirvājinīvatī
yajñaṃ vaṣṭu dhiyāvasuḥ
ka imaṃ nāhuṣīṣvā indraṃ somasya tarpayāt
sa no vasūnyā bharāt
ā yāhi suṣumā hi ta indra somaṃ pibā imam
edaṃ barhiḥ sado mama
mahi trīṇāmavarastu dyukṣaṃ mitrasyāryamṇaḥ
durādharṣaṃ varuṇasya
tvāvataḥ purūvaso vayamindra praṇetaḥ
smasi sthātarharīṇām
uttvā mandantu somāḥ kṛṇuṣva rādho adrivaḥ
ava brahmadviṣo jahi
girvaṇaḥ pāhi naḥ sutaṃ madhordhārābhirajyase
indra tvādātamidyaśaḥ
sadā va indraścarkṛṣadā upo nu sa saparyan
na devo vṛtaḥ śūra indraḥ
ā tvā viśantvindavaḥ samudramiva sindhavaḥ
na tvāmindrāti ricyate
indramidgāthino bṛhadindramarkebhirarkiṇaḥ
indraṃ vāṇīranūṣata
indra iṣe dadātu na ṛbhukṣaṇamṛbhuṃ rayim
vājī dadātu vājinam
indro aṅga mahadbhayamabhī ṣadapa cucyavat
sa hi sthiro vicarṣaṇiḥ
imā u tvā sutesute nakṣante girvaṇo giraḥ
gāvo vatsaṃ na dhenavaḥ
indrā nu pūṣaṇā vayaṃ sakhyāya svastaye
huvema vājasātaye
na ki indra tvaduttaraṃ na jyāyo asti vṛtrahan
na kyevaṃ yathā tvam
taraṇiṃ vo janānāṃ tradaṃ vājasya gomataḥ
samānamu pra śaṃsiṣam
asṛgramindra te giraḥ prati tvāmudahāsata
sajoṣā vṛṣabhaṃ patim
sunītho ghā sa martyo yaṃ maruto yamaryamā
mitrāspāntyadruhaḥ
yadvīḍāvindra yatsthire yatparśāne parābhṛtam
vasu spārhaṃ tadā bhara
śrutaṃ vo vṛtrahantamaṃ pra śardhaṃ carṣaṇīnām
āśiṣe rādhase mahe
araṃ ta indra śravase gamema śūra tvāvataḥ
araṃ śakra paremaṇi
dhānāvantaṃ karambhiṇamapūpavantamukthinam
indra prātarjuṣasva naḥ
apāṃ phenena namuceḥ śira indrodavartayaḥ
viśvā yadajaya spṛdhaḥ
ime ta indra somāḥ sutāso ye ca sotvāḥ
teṣāṃ matsva prabhūvaso
tubhyaṃ sutāsaḥ somāḥ stīrṇaṃ barhirvibhāvaso
stotṛbhya indra mṛḍaya
ā va indra kṛviṃ yathā vājayantaḥ śatakratum
maṃhiṣṭhaṃ siñca indubhiḥ
ataścidindra na upā yāhi śatavājayā
iṣā sahasravājayā
ā bundaṃ vṛtrahā dade jātaḥ pṛcchadvi mātaram
ka ugrāḥ ke ha śṛṇvire
bṛbadukthaṃ havāmahe sṛprakarasnamūtaye
sādhaḥ kṛṇvantamavase
ṛjunītī no varuṇo mitro nayati vidvān
aryamā devaiḥ sajoṣāḥ
dūrādiheva yatsato 'ruṇapsuraśiśvitat
vi bhānuṃ viśvathātanat
ā no mitrāvaruṇā ghṛtairgavyūtimukṣatam
madhvā rajāṃsi sukratū
udu tye sūnavo giraḥ kāṣṭhā yajñeṣvatnata
vāśrā abhijñu yātave
idaṃ viṣṇurvi cakrame tredhā ni dadhe padam
samūḍhamasya pāṃsule
atīhi manyuṣāviṇaṃ suṣuvāṃsamuperaya
asya rātau sutaṃ piba
kadu pracetase mahe vaco devāya śasyate
tadidhyasya vardhanam
ukthaṃ ca na śasyamānaṃ nāgo rayirā ciketa
na gāyatraṃ gīyamānam
indra ukthebhirmandiṣṭho vājānāṃ ca vājapatiḥ
harivāntsutānāṃ sakhā
ā yāhyupa naḥ sutaṃ vājebhirmā hṛṇīyathāḥ
mahāṃ iva yuvajāniḥ
kadā vaso stotraṃ haryata ā ava śmaśā rudhadvāḥ
dīrghaṃ sutam vātāpyāya
brāhmaṇādindra rādhasaḥ pibā somamṛtūṃ ranu
tavedaṃ sakhyamastṛtam
vayaṃ ghā te api smasi stotāra indra girvaṇaḥ
tvaṃ no jinva somapāḥ
endra pṛkṣu kāsu cinnṛmṇaṃ tanūṣu dhehi naḥ
satrājidugra pauṃsyam
evā hyasi vīrayurevā śūra uta sthiraḥ
evā te rādhyaṃ manaḥ
abhi tvā śūra nonumo 'dugdhā iva dhenavaḥ
īśānamasya jagataḥ svardṛśamīśānamindra tasthuṣaḥ
tvāmiddhi havāmahe sātau vājasya kārvaḥ
tvāṃ vṛtreṣvindra satpatiṃ narastvāṃ kāṣṭhāsvarvataḥ
abhi pra vaḥ surādhasamindramarca yathā vide
yo jaritṛbhyo maghavā purūvasuḥ sahasreṇeva śikṣati
taṃ vo dasmamṛtīṣahaṃ vasormandānamandhasaḥ
abhi vatsaṃ na svasareṣu dhenava indraṃ gīrbhirnavāmahe
tarobhirvo vidadvasumindraṃ sabādha ūtaye
bṛhadgāyantaḥ sutasome adhvare huve bharaṃ na kāriṇam
taraṇiritsiṣāsati vājaṃ purandhyā yujā
ā va indraṃ puruhūtaṃ name girā nemiṃ taṣṭeva sudruvam
pibā sutasya rasino matsvā na indra gomataḥ
āpirno bodhi sadhamādye vṛdhe3 'smāṃ avantu te dhiyaḥ
tvaṃ hyehi cerave vidā bhagaṃ vasuttaye
udvāvṛṣasva maghavangaviṣṭaya udindrāśvamiṣṭaye
na hi vaścaramaṃ ca na vasiṣṭhaḥ parimaṃste
asmākamadya marutaḥ sute sacā viśve pibantu kāminaḥ
mā cidanyadvi śaṃsata sakhāyo mā riṣaṇyata
indramitstotā vṛṣaṇaṃ sacā sute muhurukthā ca śaṃsata
na kiṣṭaṃ karmaṇā naśadyaścakāra sadāvṛdham
indraṃ na yajñairviśvagūrtamṛbhvasamadhṛṣṭaṃ dhṛṣṇumojasā
ya ṛte cidabhiśriṣaḥ purā jatrubhya ātṛdaḥ
sandhātā sandhiṃ maghavā purūvasurniṣkartā vihrutaṃ punaḥ
ā tvā sahasramā śataṃ yuktā rathe hiraṇyaye
brahmayujo haraya indra keśino vahantu somapītaye
ā mandrairindra haribhiryāhi mayūraromabhiḥ
mā tvā ke cinni yemurinna pāśino 'ti dhanveva tāṃ ihi
tvamaṅga pra śaṃsiṣo devaḥ śaviṣṭha martyam
na tvadanyo maghavannasti marḍitendra bravīmi te vacaḥ
tvamindra yaśā asyṛjīṣī śavasaspatiḥ
tvaṃ vṛtrāṇi haṃsyapratīnyeka itpurvanuttaścarṣaṇīdhṛtiḥ
indramiddevatātaya indraṃ prayatyadhvare
indraṃ samīke vanino havāmaha indraṃ dhanasya sātaye
imā u tvā purūvaso giro vardhantu yā mama
pāvakavarṇāḥ śucayo vipaścito 'bhi stomairanūṣata
udu tye madhumattamā gira stomāsa īrate
satrājito dhanasā akṣitotayo vājayanto rathā iva
yathā gauro apā kṛtaṃ tṛṣyannetyaveriṇam
āpitve naḥ prapitve tūyamā gahi kaṇveṣu su sacā piba
śagdhyū3ṣu śacīpata indra viśvābhirūtibhiḥ
bhagaṃ na hi tvā yaśasaṃ vasuvidamanu śūra carāmasi
yā indra bhuja ābharaḥ svarvāṃ asurebhyaḥ
stotāraminmaghavannasya vardhaya ye ca tve vṛktabarhiṣaḥ
pra mitrāya prāryamṇe sacathyamṛtāvaso
varūthye3 varuṇe chandyaṃ vacaḥ stotraṃ rājasu gāyata
abhi tvā pūrvapītaya indra stomebhirāyavaḥ
samīcīnāsa ṛbhavaḥ samasvaranrudrā gṛṇanta pūrvyam
pra va indrāya bṛhate maruto brahmārcata
vṛtraṃ hanati vṛtrahā śatakraturvajreṇa śataparvaṇā
bṛhadindrāya gāyata maruto vṛtrahantamam
yena jyotirajanayannṛtāvṛdho devaṃ devāya jāgṛvi
indra kratuṃ na ā bhara pitā putrebhyo yathā
śikṣā ṇo asminpuruhūta yāmani jīvā jyotiraśīmahi
mā na indra parā vṛṇagbhavā naḥ sadhamādye
tvaṃ na ūtī tvaminna āpyam mā na indra parā vṛṇak
vayaṃ gha tvā sutāvanta āpo na vṛktabarhiṣaḥ
pavitrasya prasravaṇeṣu vṛtrahanpari stotāra āsate
yadindra nāhuṣīṣvā ojo nṛmṇaṃ ca kṛṣṭiṣu
yadvā pañca kṣitīnāṃ dyumnamā bhara satrā viśvāni pauṃsyā
satyamitthā vṛṣedasi vṛṣajūtirno 'vitā
vṛṣā hyugra śṛṇviṣe parāvati vṛṣo arvāvati śrutaḥ
yacchakrāsi parāvati yadarvāvati vṛtrahan
atastvā gīrbhirdyugadindra keśibhiḥ sutāvāṃ ā vivāsati
abhi vo vīramandhaso madeṣu gāya girā mahā vicetasam
indraṃ nāma śrutyaṃ śākinaṃ vaco yathā
indra tridhātu śaraṇaṃ trivarūthaṃ svastaye
chardiryaccha maghavadbhyaśca mahyaṃ ca yāvayā didyumebhyaḥ
śrāyanta iva sūryaṃ viśvedindrasya bhakṣata
vasūni jāto janimānyojasā prati bhāgaṃ na dīdhimaḥ
na sīmadeva āpa tadiṣaṃ dīrghāyo martyaḥ
etagvā cidyā etaśo yuyojata indro harī yuyojate
ā no viśvāsu havyamindraṃ samatsu bhūṣata
upa brahmāṇi savanāni vṛtrahanparamajyā ṛcīṣama
tavedindrāvamaṃ vasu tvaṃ puṣyasi madhyamam
satrā viśvasya paramasya rājasi na kiṣṭvā goṣu vṛṇvate
kveyatha kvedasi purutrā ciddhi te manaḥ
alarṣi yudhma khajakṛtpurandara pra gāyatrā agāsiṣuḥ
vayamenamidā hyopīpemeha vajriṇam
tasmā u adya savane sutaṃ bharā nūnaṃ bhūṣata śrute
yo rājā carṣaṇīnāṃ yātā rathebhiradhriguḥ
viśvāsāṃ tarutā pṛtanānāṃ jyeṣṭhaṃ yo vṛtrahā gṛṇe
yata indra bhayāmahe tato no abhayaṃ kṛdhi
maghavañchagdhi tava tanna ūtaye vi dviṣo vi mṛdho jahi
vāstoṣpate dhruvā sthūṇāṃ satraṃ somyānām
drapsaḥ purāṃ bhettā śaśvatīnāmindro munīnāṃ sakhā
baṇmahāṃ asi sūrya baḍāditya mahāṃ asi
mahaste sato mahimā paniṣṭama mahnā deva mahāṃ asi
aśvī rathī surūpa idgomāṃ yadindra te sakhā
śvātrabhājā vayasā sacate sadā candrairyāti sabhāmupa
yaddyāva indra te śataṃ śataṃ bhūmīruta syuḥ
na tvā vajrintsahasraṃ sūryā anu na jātamaṣṭa rodasī
yadindra prāgapāgudagnyagvā hūyase nṛbhiḥ
simā purū nṛṣūto asyānave 'si praśardha turvaśe
kastamindra tvā vasavā martyo dadharṣati
śraddhā hi te maghavanpārye divi vājī vājaṃ siṣāsati
indrāgnī apādiyaṃ pūrvāgātpadvatībhyaḥ
hitvā śiro jihvayā rārapaccarattriṃśatpadā nyakramīt
indra nedīya edihi mitamedhābhirūtibhiḥ
ā śaṃ tama śaṃ tamābhirabhiṣṭibhirā svāpe svāpibhiḥ
ita ūtī vo ajaraṃ prahetāramaprahitam
āśuṃ jetāraṃ hetāraṃ rathītamamatūrtaṃ tugriyāvṛdham
mo ṣu tvā vāghataśca nāre asmanni rīraman
ārāttādvā sadhamādaṃ na ā gahīha vā sannupa śrudhi
sunota somapāvne somamindrāya vajriṇe
pacatā paktīravase kṛṇudhvamitpṛṇannitpṛṇate mayaḥ
yaḥ satrāhā vicarṣaṇirindraṃ taṃ hūmahe vayam
sahasramanyo tuvinṛmṇa satpate bhavā samatsu no vṛdhe
śacībhirnaḥ śacīvasū divānaktaṃ diśasyatam
mā vāṃ rātirupa dasatkadā ca nāsmadrātiḥ kadā ca na
yadā kadā ca mīḍhuṣe stotā jareta martyaḥ
ādidvandeta varuṇaṃ vipā girā dharttāraṃ vivratānām
pāhi gā andhaso mada indrāya medhyātithe
yaḥ sammiślo haryoryo hiraṇyaya indro vajrī hiraṇyayaḥ
ubhayaṃ śṛṇavacca na indro arvāgidaṃ vacaḥ
satrācyā maghavāntsomapītaye dhiyā śaviṣṭha ā gamat
mahe ca na tvādrivaḥ parā śulkāya dīyase
na sahasrāya nāyutāye vajrivo na śatāya śatāmagha
vasyāṃ indrāsi me pituruta bhrāturabhuñjataḥ
mātā ca me chadayathaḥ samā vaso vasutvanāya rādhase
ima indrāya sunvire somāso dadhyāśiraḥ
tāṃ ā madāya vajrahasta pītaye haribhyāṃ yāhyoka ā
ima indra madāya te somāścikitra ukithanaḥ
madhoḥ papāna upa no giraḥ śṛṇu rāsva stotrāya girvaṇaḥ
ā tvā3dya sabardughāṃ huve gāyatravepasam
indraṃ dhenuṃ sudughāmanyāmiṣamurudhārāmaraṅkṛtam
na tvā bṛhanto adrayo varanta indra vīḍavaḥ
yacchikṣasi stuvate māvate vasu na kiṣṭadā mināti te
ka īṃ veda sute sacā pibantaṃ kadvayo dadhe
ayaṃ yaḥ puro vibhinatyojasā mandānaḥ śipryandhasaḥ
yadindra śāso avrataṃ cyāvayā sadasaspari
asmākamaṃśuṃ maghavanpuruspṛhaṃ vasavye adhi barhaya
tvaṣṭā no daivyaṃ vacaḥ parjanyo brahmaṇaspatiḥ
putrairbhrātṛbhiraditirnu pātu no duṣṭaraṃ trāmaṇaṃ vacaḥ
kadā ca na starīrasi nendra saścasi dāśuṣe
upopennu maghavanbhūya innu te dānaṃ devasya pṛcyate
yuṅkṣvā hi vṛtrahantama harī indra parāvataḥ
arvācīno maghavantsomapītaya ugra ṛṣvebhirā gahi
tvāmidā hyo naro 'pīpyanvajrinbhūrṇayaḥ
sa indra stomavāhasa iha śrudhyupa svasaramā gahi
pratyu adarśyāyatyū3cchantī duhitā divaḥ
apo mahī vṛṇute cakṣuṣā tamo jyotiṣkṛṇoti sūnari
imā u vāṃ diviṣṭaya usrā havante aśvinā
ayaṃ vāmahve 'vase śacīvasū viśaṃviśaṃ hi gacchathaḥ
ku ṣṭhaḥ ko vāmaśvinā tapāno devā martyaḥ
ghnatā vāmaśmayā kṣapamāṇoṃśunetthamu ādunyathā
ayaṃ vāṃ madhumattamaḥ sutaḥ somo diviṣṭiṣu
tamaśvinā pibataṃ tiro ahnyaṃ dhattaṃ ratnāni dāśuṣe
ā tvā somasya galdayā sadā yācannahaṃ jyā
bhūrṇiṃ mṛgaṃ na savaneṣu cukrudhaṃ ka īśānaṃ na yāciṣat
adhvaryo drāvayā tvaṃ somamindraḥ pipāsati
upo nūnaṃ yuyuje vṛṣṇā harī ā ca jagāma vṛtrahā
abhī ṣatastadā bharendra jyāyaḥ kanīyasaḥ
purūvasurhi maghavanbabhūvitha bharebhare ca havyaḥ
yadindra yāvatastvametāvadahamīśīya
stotāramiddadhiṣe radāvaso na pāpatvāya raṃsiṣam
tvamindra pratūrtiṣvabhi viśvā asi spṛdhaḥ
aśastihā janitā vṛtratūrasi tvaṃ tūrya taruṣyataḥ
pra yo ririkṣa ojasā divaḥ sadobhyaspari
na tvā vivyāca raja indra pārthivamati viśvaṃ vavakṣitha
asāvi devaṃ goṛjīkamandho nyasminnindro januṣemuvoca
bodhāmasi tvā haryaśva yajñairbodhā na stomamandhaso madeṣu
yoniṣṭa indra sadane akāri tamā nṛbhiḥ purūhūta pra yāhi
aso yathā no 'vitā vṛdhaściddado vasūni mamadaśca somaiḥ
adardarutsamasṛjo vi khāni tvamarṇavānbadbadhānāṃ aramṇāḥ
mahāntamindra parvataṃ vi yadvaḥ sṛjaddhārā ava yaddānavānhan
suṣvāṇāsa indra stumasi tvā saniṣyantaścittuvinṛmṇa vājam
ā no bhara suvitaṃ yasya konā tanā tmanā sahyāmā tvotāḥ
jagṛhmā te dakṣiṇamindra hastaṃ vasūyavo vasupate vasūnām
vidmā hi tvā gopatiṃ śūra gonāmasmabhyaṃ citraṃ vṛṣaṇaṃ rayindāḥ
indraṃ naro nemadhitā havanti yatpāryā yunajate dhiyastāḥ
śūro nṛṣātā śravasaśca kāma ā gomati vraje bhajā tvaṃ naḥ
vayaḥ suparṇā upa sedurindraṃ priyamedhā ṛṣayo nādhamānāḥ
apa dhvāntamūrṇuhi pūrdhi cakṣurmumugdhyā3smānnidhayeva baddhān
nāke suparṇamupa yatpatantaṃ hṛdā venanto abhyacakṣata tvā
hiraṇyapakṣaṃ varuṇasya dūtaṃ yamasya yonau śakunaṃ bhuraṇyum
brahma jajñānaṃ prathamaṃ purastādvi sīmataḥ suruco vena āvaḥ
sa budhnyā upamā asya viṣṭhāḥ sataśca yonimasataśca vivaḥ
apūrvyā purutamānyasmai mahe vīrāya tavase turāya
virapśine vajriṇe śantamāni vacāṃsyāsmai sthavirāya takṣuḥ
ava drapso aṃśumatīmatiṣṭhadīyānaḥ kṛṣṇo daśabhiḥ sahasraiḥ
āvattamindraḥ śacyā dhamantamapa snīhitiṃ nṛmaṇā adhadrāḥ
vṛtrasya tvā śvasathādīṣamāṇā viśve devā ajahurye sakhāyaḥ
marudbhirindra sakhyaṃ te astvathemā viśvāḥ pṛtanā jayāsi
vidhuṃ dadrāṇaṃ samane bahūnāṃ yuvānaṃ santaṃ palito jagāra
devasya paśya kāvyaṃ mahitvādyā mamāra sa hyaḥ samāna
tvaṃ ha tyatsaptabhyo jāyamāno 'śatrubhyo abhavaḥ śatrurindra
gūḍhe dyāvāpṛthivī anvavindo vibhumadbhyo bhuvanebhyo raṇaṃ dhāḥ
meḍiṃ na tvā vajriṇaṃ bhṛṣṭimantaṃ purudhasmānaṃ vṛṣabhaṃ sthirapsnum
karoṣyaryastaruṣīrduvasyurindra dyukṣaṃ vṛtrahaṇaṃ gṛṇīṣe
pra vo mahe mahevṛdhe bharadhvaṃ pracetase pra sumatiṃ kṛṇudhvam
viśaḥ pūrvīḥ pra cara carṣaṇiprāḥ
śunaṃ huvema maghavānamindramasminbhare nṛtamaṃ vājasātau
śṛṇvantamugramūtaye samatsu dhnantaṃ vṛtrāṇi sañjitaṃ dhanāni
udu brahmāṇyairata śravasyendraṃ samarye mahayā vasiṣṭha
ā yo viśvāni śravasā tatānopaśrotā ma īvato vacāṃsi
cakraṃ yadasyāpsvā niṣattamuto tadasmai madhviccacchadyāt
pṛthivyāmatiṣitaṃ yadūdhaḥ payo goṣvadadhā oṣadhīṣu
tyamū ṣu vājinaṃ devajūtaṃ sahovānaṃ tarutāraṃ rathānām
ariṣṭanemiṃ pṛtanājamāśuṃ svastaye tārkṣyamihā huvema
trātāramindramavitāramindraṃ havehave suhavaṃ śūramindram
huve nu śakraṃ puruhūtamindramidaṃ havirmaghavā vetvindraḥ
yajāmaha indraṃ vajradakṣiṇaṃ harīṇāṃ rathya3ṃ vivratānām
pra śmaśrubhirdodhuvadūrdhvadhā bhuvadvi senābhirbhayamāno vi rādhasā
satrāhaṇaṃ dādhṛṣiṃ tumramindraṃ mahāmapāraṃ vṛśabhaṃ suvajram
hantā yo vṛtraṃ sanitota vājaṃ dātā maghāni maghavā surādhāḥ
yo no vanuṣyannabhidāti marta ugaṇā vā manyamānasturo vā
kṣidhī yudhā śavasā vā tamindrābhī ṣyāma vṛṣamaṇastvotāḥ
yaṃ vṛtreṣu kṣitaya spardhamānā yaṃ yukteṣu turayanto havante
yaṃ śūrasātau yamapāmupajmanyaṃ viprāso vājayante sa indraḥ
indrāparvatā bṛhatā rathena vāmīriṣa ā vahataṃ suvīrāḥ
vītaṃ havyānyadhvareṣu devā vardhethāṃ gīrbhīriḍayā madantā
indrāya giro aniśitasargā apaḥ prairayatsagarasya budhnāt
yo akṣeṇeva cakriyau śacībhirviṣvaktastambha pṛthivīmuta dyām
ā tvā sakhāyaḥ sakhyā vavṛtyustiraḥ purū cidarṇavāṃ jagamyāḥ
piturnapātamā dadhita vedhā asminkṣaye pratarāṃ dīdyānaḥ
ko adya yuṅkte dhuri gā ṛtasya śimīvato bhāmino durhṛṇāyūn
āsanneṣāmapsuvāho mayobhūnya eṣāṃ bhṛtyāmṛṇadhatsa jīvāt
gāyanti tvā gāyatriṇo 'rcantyarkamarkiṇaḥ
brahmāṇastvā śatakrata udvaṃśamiva yemire
indraṃ viśvā avīvṛdhantsamudravyacasaṃ giraḥ
rathītamaṃ rathīnāṃ vājānāṃ satpatiṃ patim
imamindra sutaṃ piba jyeṣṭhamamartyaṃ madam
śukrasya tvābhyakṣarandhārā ṛtasya sādane
yadindra citra ma iha nāsti tvādātamadrivaḥ
rādhastanno vidadvasa ubhayāhastyā bhara
śrudī havaṃ tiraścyā indra yastvā saparyati
suvīryasya gomato rāyaspūrdhi mahāṃ asi
asāvi soma indra te śaviṣṭha dhṛṣṇavā gahi
ā tvā pṛṇaktvindriyaṃ rajaḥ sūryo na raśmibhiḥ
endra yāhi haribhirupa kaṇvasya suṣṭutim
divo amuṣya śāsato divaṃ yaya divāvaso
ā tvā giro rathīrivāsthuḥ suteṣu girvaṇaḥ
abhi tvā samanūṣata gāvo vatsaṃ na dhenavaḥ
eto nvindraṃ stavāma śuddhaṃ śuddhena sāmnā
śuddhairukthairvāvṛdhvāṃsaṃ śuddhairāśīrvānmamattu
yo rayiṃ vo rayintamo yo dyumnairdyumnavattamaḥ
somaḥ sutaḥ sa indra te 'sti svadhāpate madaḥ
pratyasmai pipīṣate viśvāni viduṣe bhara
araṅgamāya jagmaye 'paścādadhvane naraḥ
ā no vayovayaḥśayaṃ mahāntaṃ gahvareṣṭhāṃ mahāntaṃ pūrvineṣṭhām
ugraṃ vaco apāvadhīḥ
ā tvā rathaṃ yathotaye sumnāya vartayāmasi
tuvikūrmimṛtīṣahamindraṃ śaviṣṭha satpatim
sa pūrvyo mahonāṃ venaḥ kratubhirānaje
yasya dvārā manuḥ pitā deveṣu dhiya ānaje
yadī vahantyāśavo bhrājamānā ratheṣvā
pibanto madiraṃ madhu tatra śravāṃsi kṛṇvate
tyamu vo aprahaṇaṃ gṛṇīṣe śavasaspatim
indraṃ viśvāsāhaṃ naraṃ śaciṣṭhaṃ viśvavedasam
dadhikrāvṇo akāriṣaṃ jiṣṇoraśvasya vājinaḥ
surabhi no mukhā karatpra na āyūṃṣi tāriṣat
purāṃ bhinduryuvā kaviramitaujā ajāyata
indro viśvasya karmaṇo dharttā vajrī puruṣṭutaḥ
prapra vastriṣṭubhamiṣaṃ vandadvīrāyendave
dhiyā vo medhasātaye purandhyā vivāsati
kaśyapasya svarvido yāvāhuḥ sayujāviti
yayorviśvamapi vrataṃ yajñaṃ dhīrā nicāyya
arcata prārcatā naraḥ priyamedhāso arcata
arcantu putrakā uta puramiddhṛṣṇvarcata
ukthamindrāya śaṃsyaṃ vardhanaṃ puruniḥṣidhe
śakro yathā suteṣu no rāraṇatsakhyeṣu ca
viśvānarasya vaspatimanānatasya śavasaḥ
evaiśca carṣaṇīnāmūtī huve rathānām
sa ghā yaste divo naro dhiyā martasya śamataḥ
ūtī sa bṛhato divo dviṣo aṃho na tarati
vibhoṣṭa indra rādhaso vibhvī rātiḥ śatakrato
athā no viśvacarṣaṇe dyumnaṃ sudatra maṃhaya
vayaścitte patatriṇo dvipāccatuṣpādarjuni
uṣaḥ prārannṛtūṃranu divo antebhyaspari
amī ye devā sthana madhya ā rocane divaḥ
kadva ṛtaṃ kadamṛtaṃ kā pratnā va āhutiḥ
ṛcaṃ sāma yajāmahe yābhyāṃ karmāṇi kṛṇvate
vi te sadasi rājato yajñaṃ deveṣu vakṣataḥ
viśvāḥ pṛtanā abhibhūtaraṃ naraḥ sajūstatakṣurindraṃ jajanuśca rājase
kratve vare sthemanyāmurīmutogramojiṣṭhaṃ tarasaṃ tarasvinam
śratte dadhāmi prathamāya manyave 'hanyaddasyuṃ naryaṃ viverapaḥ
ubhe yatvā rodasī dhāvatāmanu bhyasātte śuṣmātpṛthivī cidadrivaḥ
sameta viśvā ojasā patiṃ divo ya eka idbhūratithirjanānām
sa pūrvyo nūtanamājigīṣaṃ taṃ varttanīranu vāvṛta eka it
ime ta indra te vayaṃ puruṣṭuta ye tvārabhya carāmasi prabhūvaso
na hi tvadanyo girvaṇo giraḥ saghatkṣoṇīriva prati taddharya no vacaḥ
carṣaṇīdhṛtaṃ maghavānamukthyā3mindraṃ giro bṛhatīrabhyanūṣata
vāvṛdhānaṃ puruhūtaṃ suvṛktibhiramartyaṃ jaramāṇaṃ divedive
acchā va indraṃ matayaḥ svaryuvaḥ sadhrīcīrviśvā uśatīranūṣata
pari ṣvajanta janayo yathā patiṃ maryaṃ na śundhyuṃ maghavānamūtaye
abhi tyaṃ meṣaṃ puruhūtamṛgmiyamindraṃ gīrbhirmadatā vasvo arṇavam
yasya dyāvo na vicaranti mānuṣaṃ bhuje maṃhiṣṭhamabhi vipramarcata
tyaṃ su meṣaṃ mahayā svarvidaṃ śataṃ yasya subhuvaḥ sākamīrate
atyaṃ na vājaṃ havanasyadaṃ rathamendraṃ vavṛtyāmavase suvṛktibhiḥ
ghṛtavatī bhuvanānāmabhiśriyorvī pṛthvī madhudughe supeśasā
dyāvāpṛthivī varuṇasya dharmaṇā viṣkabhite ajare bhūriretasā
ubhe yadindra rodasī āpaprāthoṣā iva
mahāntaṃ tvā mahīnāṃ samrājaṃ carṣaṇīnām
devī janitryajījanadbhadrā janitryajījanat
pra mandine pitumadarcatā vaco yaḥ kṛṣṇagarbhā nirahannṛjiśvanā
avasyavo vṛṣaṇaṃ vajradakṣiṇaṃ marutvantaṃ sakhyāya huvemahi
indra suteṣu someṣu kratuṃ punīṣa ukthyam
vide vṛdhasya dakṣasya mahāṃ hi ṣaḥ
tamu abhi pra gāyata puruhūtaṃ puruṣṭutam
indraṃ gīrbhistaviṣamā vivāsata
taṃ te madaṃ gṛṇīmasi vṛṣaṇaṃ pṛkṣu sāsahim
u lokakṛtnumadrivo hariśriyam
yatsomamindra viṣṇavi yadvā gha trita āptye
yadvā marutsu mandase samindubhiḥ
edu madhormadintaraṃ siñcādhvaryo andhasaḥ
evā hi vīrastavate sadāvṛdhaḥ
endumindrāya siñcata pibāti somyaṃ madhu
pra rādhāṃsi codayate mahitvanā
eto nvindraṃ stavāma sakhāyaḥ stomyaṃ naram
kṛṣṭīryo viśvā abhyastyeka it
indrāya sāma gāyata viprāya bṛhate bṛhat
brahmakṛte vipaścite panasyave
ya eka idvidayate vasu martāya dāśuṣe
īśāno apratiṣkuta indro aṅga
sakhāya ā śiṣāmahe brahmendrāya vajriṇe
stuṣa ū ṣu vo nṛtamāya dhṛṣṇave
gṛṇe tadindra te śava upamāṃ devatātaye
yaddhaṃsi vṛtramojasā śacīpate
yasya tyacchambaraṃ made divodāsāya randhayan
ayaṃ sa soma indra te sutaḥ piba
endra no gadhi priya satrājidagohya
girirna viśvataḥ pṛthuḥ patirdivaḥ
ya indra somapātamo madaḥ śaviṣṭha cetati
yenā haṃsi nyā3triṇaṃ tamīmahe
tuce tunāya tatsu no drādhīya āyurjīvase
ādityāsaḥ samahasaḥ kṛṇotana
vetthā hi nirṛtīnāṃ vajrahasta parivṛjam
aharahaḥ śundhyuḥ paripadāmiva
apāmīvāmapa stridhamapa sedhata durmatim
ādityāso yuyotanā no aṃhasaḥ
pibā somamindra mandatu tvā yaṃ te suṣāva haryaśvādriḥ
soturbāhubhyāṃ suyato nārvā
abhrātṛvyo anā tvamanāpirindra januṣā sanādasi
yudhedāpitvamicchase
yo na idamidaṃ purā pra vasya ānināya tamu va stuṣe
sakhāya indramūtaye
ā gantā mā riṣaṇyata prasthāvāno māpa sthāta samanyavaḥ
dṛḍhā cidyamayiṣṇavaḥ
ā yāhyayamindave 'śvapate gopata urvarāpate
somaṃ somapate piba
tvayā ha svidyujā vayaṃ prati śvasantaṃ vṛṣabha bruvīmahi
saṃsthe janasya gomataḥ
gāvaściddhā samanyavaḥ sajātyena marutaḥ sabandhavaḥ
rihate kakubho mithaḥ
tvaṃ na indrā bhara ojo nṛmṇaṃ śatakrato vicarṣaṇe
ā vīraṃ pṛtanāsaham
adhā hīndra girvaṇa upa tvā kāma īmahe sasṛgmahe
udeva gmanta udabhiḥ
sīdantaste vayo yathā gośrīte madhau madire vivakṣaṇe
abhi tvāmindra nonumaḥ
vayamu tvāmapūrvya sthūraṃ na kaccidbharanto 'vasyavaḥ
vajriñcitraṃ havāmahe
svādoritthā viṣūvato madhoḥ pibanti gauryaḥ
yā indreṇa sayāvarīrvṛṣṇā madanti śobhathā vasvīranu svarājyam
itthā hi soma inmado brahma cakāra vardhanam
śaviṣṭha vajrinnojasā pṛthivyā niḥ śaśā ahimarcannanu svarājyam
indro madāya vāvṛdhe śavase vṛtrahā nṛbhiḥ
taminmahatsvājiṣūtimarbhe havāmahe sa vājeṣu pra no 'viṣat
indra tubhyamidadrivo 'nuttaṃ vajrinvīryam
yaddha tyaṃ māyinaṃ mṛgaṃ tava tyanmāyayāvadhīrarcannanu svarājyam
prehyabhīhi dhṛṣṇuhi na te vajro ni yaṃsate
indra nṛmṇaṃ hi te śavo hano vṛtraṃ jayā apo 'rcannanu svarājyam
yadudīrata ājayo dhṛṣṇave dhīyate dhanam
yuṅkṣvā madacyutā harī kaṃ hanaḥ kaṃ vasau dadho 'smāṃ indra vasau dadhaḥ
akṣannamīmadanta hyava priyā adhūṣata
astoṣata svabhānavo viprā naviṣṭhayā matī yojā nvindra te harī
upo ṣu śṛṇuhī giro maghavanmātathā iva
kadā naḥ sūnṛtāvataḥ kara idarthayāsa idyojā nvindra te harī
candramā apsvā3ntarā suparṇo dhāvate divi
na vo hiraṇyanemayaḥ padaṃ vindanti vidyuto vittaṃ me asya rodasī
prati priyatamaṃ rathaṃ vṛṣaṇaṃ vasuvāhanam
stotā vāmaśvināvṛśi stomebhirbhūṣati prati mādhvī mama śrutaṃ havam
ā te agna idhīmahi dyumantaṃ devājaram
yuddha syā te panīyasī samiddīdayati dyavīṣaṃ stotṛbhya ā bhara
āgniṃ na svavṛktibhirhotāraṃ tvā vṛṇīmahe
śīraṃ pāvakaśociṣaṃ vi vo made yajñeṣu stīrṇabarhiṣaṃ vivakṣase
mahe no adya bodhayoṣo rāye divitmatī
yathā cinno abodhayaḥ satyaśravasi vāyye sujāte aśvasūnṛte
bhadraṃ no api vātaya mano dakṣamuta kratum
athā te sakhye andhaso vi vo made raṇā gāvo na yavase vivakṣase
kratvā mahāṃ anuṣvadhaṃ bhīma ā vāvṛte śavaḥ
śriya ṛṣva upākayorni śiprī harivāṃ dadhe hastayorvajramāyasam
sa ghā taṃ vṛṣaṇaṃ rathamadhi tiṣṭhāti govidam
yaḥ pātraṃ hāriyojanaṃ pūrṇamindrā ciketati yojā nvindra te harī
agniṃ taṃ manye yo vasurastaṃ yaṃ yanti dhenavaḥ
astamarvanta āśavo 'staṃ nityāso vājina iṣaṃ stotṛbhya ā bhara
na tamaṃho na duritaṃ devāso aṣṭa martyam
sajoṣaso yamaryamā mitro nayati varuṇo ati dviṣaḥ
pari pra dhanvendrāya soma svādurmitrāya pūṣṇe bhagāya
paryū ṣu pra dhanva vājasātaye pari vṛtrāṇi sakṣaṇiḥ
dviṣastaradhyā ṛṇayā na īrase
pavasva soma mahāntsamudraḥ pitā devānāṃ viśvābhi dhāma
pavasva soma mahe dakṣāyāśvo na nikto vājī dhanāya
induḥ paviṣṭa cārurmadāyāpāmupasthe kavirbhagāya
anu hi tvā sutaṃ soma madāmasi mahe samaryarājye
vājāṃ abhi pavamāna pra gāhase
ka īṃ vyaktā naraḥ sanīḍā rudrasya maryā atha svaśvāḥ
agne tamadyāśvaṃ na stomaiḥ kratuṃ na bhadraṃ hṛdispṛśam
ṛdhyāmā ta ohaiḥ
āvirmaryā ā vājaṃ vājino agmaṃ devasya savituḥ savam
svargāṃ arvanto jayata
pavasva soma dyumnī sudhāro mahāṃ avīnāmanupūrvyaḥ
viśvatodāvanviśvato na ā bhara yaṃ tvā śaviṣṭhamīmahe
eṣa brahmā ya ṛtviya indro nāma śruto gṛṇe
brahmāṇa indraṃ mahayanto arkairavardhayannahaye hantavā u
anavaste rathamaśvāya takṣustvaṣṭā vajraṃ puruhūta dyumantam
śaṃ padaṃ maghaṃ rayīṣiṇo na kāmamavrato hinoti na spṛśadrayim
sadā gāvaḥ śucayo viśvadhāyasaḥ sadā devā arepasaḥ
ā yāhi vanasā saha gāvaḥ sacanta varttaniṃ yadūdhabhiḥ
upa prakṣe madhumati kṣiyantaḥ puṣyema rayiṃ dhīmahe ta indra
arcantyarkaṃ marutaḥ svarkkā ā stobhati śruto yuvā sa indraḥ
pra va indrāya vṛtrahantamāya viprāya gāthaṃ gāyata yaṃ jujoṣate
acetyagniścikitirhavyavāḍna sumadrathaḥ
agne tvaṃ no antama uta trātā śivo bhuvo varūthyaḥ
bhago na citro agnirmahonāṃ dadhāti ratnam
viśvasya pra stobha puro vā sanyadi veha nūnam
uṣā apa svasuṣṭamaḥ saṃ varttayati varttaniṃ sujātatā
imā nu kaṃ bhuvanā sīṣadhemendraśca viśve ca devāḥ
vi srutayo yathā patha indra tvadyantu rātayaḥ
ayā vājaṃ devahitaṃ sanema madema śatahimāḥ suvīrāḥ
ūrjā mitro varuṇaḥ pinvateḍāḥ pīvarīmiṣaṃ kṛṇuhī na indra
indro viśvasya rājati
trikadrukeṣu mahiṣo yavāśiraṃ tuviśuṣmastṛmpatsomamapibadviṣṇunā sutaṃ yathāvaśam
sa īṃ mamāda mahi karma karttave mahāmuruṃ sainaṃ saścaddevo devaṃ satya induḥ satyamindram
ayaṃ sahasramānavo dṛśaḥ kavīnāṃ matirjyotirvidharma
bradhnaḥ samīcīruṣasaḥ samairayadarepasaḥ socetasaḥ svasare manyumantaścitā goḥ
endra yāhyupa naḥ parāvato nāyamacchā vidathānīva satpatirastā rājeva satpatiḥ
havāmahe tvā prayasvantaḥ suteṣvā putrāso na pitaraṃ vājasātaye maṃhiṣṭhaṃ vājasātaye
tamindraṃ johavīmi maghavānamugraṃ satrā dadhānamapratiṣkutaṃ śravāṃsi bhūriḥ
maṃhiṣṭho gīrbhirā ca yajñiyo vavartta rāye no viśvā supathā kṛṇotu vajrī
astu śrauṣṭpuro agniṃ dhiyā dadha ā nu tyacchardho divyaṃ vṛṇīmaha indravāyū vṛṇīmahe
yaddha krāṇā vivasvate nābhā sandāya navyase
adha pra nūnamupa yanti dhītayo devāṃacchā na dhītayaḥ
pra vo mahe matayo yantu viṣṇave marutvate girijā evayāmarut
pra śardhāya pra yajyave sukhādaye tavase bhandadiṣṭaye dhunivratāya śavase
ayā rucā hariṇyā punāno viśvā dveṣāṃsi tarati sayugvabhiḥ sūro na sayugvabhiḥ
dhārā pṛṣṭhasya rocate punāno aruṣo hariḥ
viśvā yadrūpā pariyāsyṛkvabhiḥ saptāsyebhirṛkvabhiḥ
abhi tyaṃ devaṃ savitāramoṇyoḥ kavikratumarcāmi satyasavaṃ ratnadhāmabhi priyaṃ matim
ūrdhvā yasyāmatirbhā adidyutatsavīmani hiraṇyapāṇiramimīta sukratuḥ kṛpā svaḥ
agniṃ hotāraṃ manye dāsvantaṃ vasoḥ sūnuṃ sahaso jātavedasaṃ vipraṃ na jātavedasam
ya ūrdhvayā svadhvaro devo devācyā kṛpā
ghṛtasya vibhrāṣṭimanu śukraśociṣa ājuhvānasya sarpiṣaḥ
tava tyannaryaṃ nṛto 'pa indra prathamaṃ pūrvyaṃ divi pravācyaṃ kṛtam
yo devasya śavasā prāriṇā asu riṇannapaḥ
bhuvo viśvamabhyadevamojasā videdūrjaṃ śatakraturvidediṣam
uccā te jātamandhaso divi sadbhūmyā dade
ugraṃ śarma mahi śravaḥ
svādiṣṭhayā madiṣṭhayā pavasva soma dhārayā
indrāya pātave sutaḥ
vṛṣā pavasva dhārayā marutvate ca matsaraḥ
viśvā dadhāna ojasā
yaste mado vareṇyastenā pavasvāndhasā
devāvīraghaśaṃsahā
tisro vāca udīrate gāvo mimanti dhenavaḥ
harireti kanikradat
indrāyendo marutvate pavasva madhumattamaḥ
arkasya yonimāsadam
asāvyaṃśurmadāyāpsu dakṣo giriṣṭhāḥ
śyeno na yonimāsadat
pavasva dakṣasādhano devebhyaḥ pītaye hare
marudbhyo vāyave madaḥ
pari svāno giriṣṭhāḥ pavitre somo akṣarat
madeṣu sarvadhā asi
pari priyā divaḥ kavirvayāṃsi naptyorhitaḥ
svānairyāti kavikratuḥ
pra somāso madacyutaḥ śravase no maghonaḥ
sutā vidathe akramuḥ
pra somāso vipaścito 'po nayanta ūrmayaḥ
vanāni mahiṣā iva
pavasvendo vṛṣā sutaḥ kṛdhī no yaśaso jane
viśvā apa dviṣo jahi
vṛṣā hyasi bhānunā dyumantaṃ tvā havāmahe
pavamāna svardṛśam
induḥ paviṣṭa cetanaḥ priyaḥ kavīnāṃ matiḥ
sṛjadaśvaṃ rathīriva
asṛkṣata pra vājino gavyā somāso aśvayā
śukrāso vīrayāśavaḥ
pavasva deva āyuṣagindraṃ gacchatu te madaḥ
vāyumā roha dharmaṇā
pavamāno ajījanaddivaścitraṃ na tanyatum
jyotirvaiśvānaraṃ bṛhat
pari svānāsa indavo madāya barhaṇā girā
madho arṣanti dhārayā
pari prāsiṣyadatkaviḥ sindhorūrmāvadhi śritaḥ
kāruṃ bibhratpuruspṛham
upo ṣu jātamapturaṃ gobhirbhaṅgaṃ pariṣkṛtam
induṃ devā ayāsiṣuḥ
punāno akramīdabhi viśvā mṛdho vicarṣaṇiḥ
śumbhanti vipraṃ dhītibhiḥ
āviśankalaśaṃ suto viśvā arṣannabhi śriyaḥ
indurindrāya dhīyate
asarji rathyo yathā pavitre camvoḥ sutaḥ
kārṣmanvājī nyakramīt
pra yadgāvo na bhūrṇayastveṣā ayāso akramuḥ
ghnantaḥ kṛṣṇāmapa tvacam
apaghnanpavase mṛdhaḥ kratuvitsoma matsaraḥ
nudasvādevayuṃ janam
ayā pavasva dhārayā yayā sūryamarocayaḥ
hinvāno mānuṣīrapaḥ
sa pavasva ya āvithendraṃ vṛtrāya hantave
vavrivāṃsaṃ mahīrapaḥ
ayā vītī pari srava yasta indo madeṣvā
avāhannavatīrnava
pari dyukṣaṃ sanadrāyiṃ bharadvājaṃ no andhasā
svāno arṣa pavitra ā
acikradadvṛṣā harirmahānmitro na darśataḥ
saṃ sūryeṇa didyute
ā te dakṣaṃ mayobhuvaṃ vahnimadyā vṛṇīmahe
pāntamā puruspṛham
adhvaryo adribhiḥ sutaṃ somaṃ pavitra ā naya
punīhīndrāya pātave
taratsa mandī dhāvati dhārā sutasyāndhasaḥ
taratsa mandī dhāvati
ā pavasva sahasriṇaṃ rayiṃ soma suvīryam
asme śravāṃsi dhāraya
anu pratnāsa āyavaḥ padaṃ navīyo akramuḥ
ruce jananta sūryam
arṣā soma dyumattamo 'bhi droṇāni roruvat
sīdanyonau yoneṣvā
vṛṣā soma dyumāṃ asi vṛṣā deva vṛṣavrataḥ
vṛṣā dharmāṇi dadhriṣe
iṣe pavasva dhārayā mṛjyamāno manīṣibhiḥ
indo rucābhi gā ihi
mandrayā soma dhārayā vṛṣā pavasva devayuḥ
avyo vārebhirasmayuḥ
ayā soma sukṛtyapā mahāntsannabhyavardhathāḥ
hindāna idvṛṣāyase
ayaṃ vicarṣaṇirhitaḥ pavamānaḥ sa cetati
hinvāna āpyaṃ bṛhat
pra ṇa indo mahe tu na ūrmiṃ na bibhradarṣasi
abhi devāṃ ayāsyaḥ
apaghnanpavate mṛdho 'pa somo arāvṇaḥ
gacchannindrasya niṣkṛtam
punānaḥ soma dhārayāpo vasāno arṣasi
ā ratnadhā yonimṛtasya sīdasyutso devo hiraṇyayaḥ
parīto ṣiñcatā sutaṃ somo ya uttamaṃ haviḥ
dadhanvāṃ yo naryo apsvā3ntarā suṣāva somamadribhiḥ
ā soma svāno adribhistiro vārāṇyavyayā
jano na puri camvorviśaddhariḥ sado vaneṣu dadhriṣe
pra soma devavītaye sindhurna pipye arṇasā
aṃśoḥ payasā madiro na jāgṛviracchā kośaṃ madhuścutam
soma u ṣvāṇaḥ sotṛbhiradhi ṣṇubhiravīnām
aśvayeva haritā yāti dhārayā mandrayā yāti dhārayā
tavāhaṃ soma rāraṇa sakhya indo divedive
purūṇi babhro ni caranti māmava paridhīṃrati tāṃ ihi
mṛjyamānaḥ suhastyā samudre vācaminvasi
rayiṃ piśaṅgaṃ bahulaṃ puruspṛhaṃ pavamānābhyarṣasi
abhi somāsa āyavaḥ pavante madyaṃ madam
samudrasyādhi viṣṭape manīṣiṇo matsarāso madacyutaḥ
punānaḥ soma jāgṛviravyā vāraiḥ pari priyaḥ
tvaṃ vipro abhavo 'ṅgirastama madhvā yajñaṃ mimikṣa ṇaḥ
indrāya pavate madaḥ somo marutvate sutaḥ
sahasradhāro atyavyamarṣati tamī mṛjantyāyavaḥ
pavasva vājasātamo 'bhi viśvāni vāryā
tvaṃ samudraḥ prathame vidharmaṃ devebhyaṃ soma matsaraḥ
pavamānā asṛkṣata pavitramati dhārayā
marutvanto matsarā indriyā hayā medhāmabhi prayāṃsi ca
pra tu drava pari kośaṃ ni ṣīda nṛbhiḥ punāno abhi vājamarṣa
aśvaṃ na tvā vājinaṃ marjayanto 'cchā barhī raśanābhirnayanti
pra kāvyamuśaneva bruvāṇo devo devānāṃ janimā vivakti
mahivrataḥ śucibandhuḥ pāvakaḥ padā varāho abhyeti rebhan
tisro vāca īrayati pra vahnirṛtasya dhītiṃ brahmaṇo manīṣām
gāvo yanti gopatiṃ pṛcchamānāḥ somaṃ yanti matayo vāvaśānāḥ
asya preṣā hemanā pūyamāno devo devebhiḥ samapṛkta rasam
sutaḥ pavitraṃ paryeti rebhanmiteva sadma paśumanti hotā
somaḥ pavate janitā matīnāṃ janitā divo janitā pṛthivyāḥ
janitāgnerjanitā sūryasya janitendrasya janitota viṣṇoḥ
abhi tripṛṣṭhaṃ vṛṣaṇaṃ vayodhāmāṅgoṣiṇamavāvaśanta vāṇīḥ
vanā vasāno varuṇo na sindhūrvi ratnadhā dayate vāryāṇi
akrāntsamudraḥ prathame vidharmaṃ janayanprajā bhuvanasya gopāḥ
vṛṣā pavitre adhi sāno avye bṛhatsomo vāvṛdhe svāno adriḥ
kanikranti harirā sṛjyamānaḥ sīdanvanasya jaṭhare punānaḥ
nṛbhiryataḥ kṛṇute nirṇijaṃ gāmato matiṃ janayata svadhābhiḥ
eṣa sya te madhumāṃ indra somo vṛṣā vṛṣṇaḥ pari pavitre akṣāḥ
sahasradāḥ śatadā bhūridāvā śaśvattamaṃ barhirā vājyasthāt
pavasva soma madhumāṃ ṛtāvāpo vasāno adhi sāno avye
ava droṇāni ghṛtavanti roha madintamo matsara indrapānaḥ
pra senānīḥ śūro agre rathānāṃ gavyanneti harṣate asya senā
bhadrānkṛṇvannindrahavāntsakhibhya ā somo vastrā rabhasāni datte
pra te dhārā madhumatīrasṛgranvāraṃ yatpūto atyeṣyavyam
pavamāna pavase dhāma gonāṃ janayantsūryamapinvo arkaiḥ
pra gāyatābhyarcāma devāntsomaṃ hinota mahate dhanāya
svāduḥ pavatāmati vāramavyamā sīdatu kalaśaṃ deva induḥ
pra hinvāno janitā rodasyo ratho na vājaṃ saniṣannayāsīt
indraṃ gacchannāyudhā saṃśiśāno viśvā vasu hastayorādadhānaḥ
takṣadyadī manaso venato vāgjyeṣṭhasya dharmaṃ dyukṣoranīke
ādīmāyanvaramā vāvaśānā juṣṭaṃ patiṃ kalaśe gāva indum
sākamukṣo marjayanta svasāro daśa dhīrasya dhītayo dhanutrīḥ
hariḥ paryadravajjāḥ sūryasya droṇaṃ nanakṣe atyo na vājī
adhi yadasminvājinīva śubhaḥ spardhante dhiyaḥ sūre na viśaḥ
apo vṛṇānaḥ pavate kavīyanvrajaṃ na paśuvardhanāya manma
indurvājī pavate gonyoghā indre somaḥ saha invanmadāya
hanti rakṣo bādhate paryarātiṃ varivaskṛṇvanvṛjanasya rājā
ayā pavā pavasvainā vasūni māṃścatva indro sarasi pra dhanva
braghnaścidyasya vāto na jūtiṃ purumedhāścittakave naraṃ dhāt
mahattatsomo mahiṣaścakārāpāṃ yadgarbho 'vṛṇīta devān
adadhādindre pavamāna ojo 'janayatsūrye jyotirinduḥ
asarji vakvā rathye yathājau dhiyā manotā prathamā manīṣa
daśa svasāro adhi sāno avye mṛjanti vahniṃ sadaneṣvaccha
apāmivedūrmayastartturāṇāḥ pra manīṣā īrate somamaccha
namasyantīrupa ca yanti saṃ cāca viśantyuśatīruśantam
purojitī vo andhasaḥ sutāya mādayitnave
apa śvānaṃ śnathiṣṭana sakhāyo dīrghajihvyam
ayaṃ pūṣā rayirbhagaḥ somaḥ punāno arṣati
patirviśvasya bhūmano vyakhyadrodasī ubhe
sutāso madhumattamāḥ somā indrāya mandinaḥ
pavitravanto akṣarandevāngacchantu vo madāḥ
somāḥ pavanta indavo 'smabhyaṃ gātuvittamāḥ
mitrāḥ svānā arepasaḥ svādhyaḥ svarvidaḥ
abhī no vājasātamaṃ rayimarṣa śataspṛham
indo sahasrabharṇasaṃ tuvidyumnaṃ vibhāsaham
abhī navante adruhaḥ priyamindrasya kāmyam
vatsaṃ na pūrva āyuni jātaṃ rihanti mātaraḥ
ā haryatāya dhṛṣṇave dhanuṣṭanvanti pauṃsyam
śukrā vi yantyasurāya nirṇije vipāmagre mahīyuvaḥ
pari tyaṃ haryataṃ hariṃ babhruṃ punanti vāreṇa
yo devānviśvāṃ itpari madena saha gacchati
pra sunvānāsyāndhaso marto na vaṣṭa tadvacaḥ
apa śvānamarādhasaṃ hatā makhaṃ na bhṛgavaḥ
abhi priyāṇi pavate canohito nāmāni yahvo adhi yeṣu vardhate
ā sūryasya bṛhato bṛhannadhi rathaṃ viṣvañcamaruhadvicakṣaṇaḥ
acodaso no dhanvantvindavaḥ pra svānāso bṛhaddeveṣu harayaḥ
vi cidaśnānā iṣayo arātayo 'ryo naḥ santu saniṣantu no dhiyaḥ
eṣa pra kośe madhumāṃ acikradadindrasya vajro vapuṣo vapuṣṭamaḥ
abhyR^ī3tasya sudughā ghṛtaścuto vāśrā arṣanti payasā ca ghenavaḥ
pro ayāsīdindurindrasya niṣkṛtaṃ sakhā sakhyurna pra mināti saṅgiram
marya iva yuvatibhiḥ samarṣati somaḥ kalaśe śatayāmanā pathā
dhartā divaḥ pavate kṛtvyo raso dakṣo devānāmanumādyo nṛbhiḥ
hariḥ sṛjāno atyo na satvabhirvṛthā pājāṃsi kṛṇuṣe nadīṣvā
vṛṣā matīnāṃ pavate vicakṣaṇaḥ somo ahnāṃ pratarītoṣasāṃ divaḥ
prāṇā sindhūnāṃ kalaśāṃ acikradadindrasya hārdyāviśanmanīṣibhiḥ
trirasmai sapta dhenavo duduhrire satyāmāśiraṃ parame vyomani
catvāryanyā bhuvanāni nirṇije cārūṇi cakre yadṛtairavardhata
indrāya soma suṣutaḥ pari sravāpāmīvā bhavatu rakṣasā saha
mā te rasasya matsata dvayāvino draviṇasvanta iha santvindavaḥ
asāvi somo aruṣo vṛṣā harī rājeva dasmo abhi gā acikradat
punāno vāramatyeṣyavyayaṃ śyeno na yoniṃ ghṛtavantamāsadat
pra devamacchā madhumanta indavo 'siṣyadanta gāva ā na dhenavaḥ
barhiṣado vacanāvanta ūdhabhiḥ parisrutamusriyā nirṇijaṃ dhire
añjate vyañjate samañjate kratuṃ rihanti maghvābhyañjate
sindhoru 'cchvāse patayantamukṣaṇaṃ hiraṇyapāvāḥ paśumapsu gṛbhṇate
pavitraṃ te vitataṃ brahmaṇaspate prabhurgātrāṇi paryeṣi viśvataḥ
ataptatanūrna tadāmo aśnute śṛtāsa idvahantaḥ saṃ tadāśata
indramaccha sutā ime vṛṣaṇaṃ yantu harayaḥ
śruṣṭe jātāsa indavaḥ svarvidaḥ
pra dhanvā soma jāgṛvirindrāyendo pari srava
dyumantaṃ śuṣmamā bhara svarvidam
sakhāya ā ni ṣīdata punānāya pra gāyata
śiśuṃ na yajñaiḥ pari bhūṣata śriye
taṃ vaḥ sakhāyo madāya punānamabhi gāyata
śiśuṃ na havyaiḥ svadayanta gūrtibhiḥ
prāṇā śiśurmahīnāṃ hinvannṛtasya dīdhitim
viśvā pari priyā bhuvadadha dvitā
pavasva devavītaya indo dhārābhirojasā
ā kalaśaṃ madhumāntsoma naḥ sadaḥ
somaḥ punāna ūrmiṇāvyaṃ vāraṃ vi dhāvati
agre vācaḥ pavamānaḥ kanikradat
pra punānāya vedhase somāya vaca ucyate
bhṛtiṃ na bharā matibhirjujoṣate
gomanna indo aśvavatsutaḥ sudakṣa dhaniva
śuciṃ ca varṇamadhi goṣu dhārya
asmabhyaṃ tvā vasuvidamabhi vāṇīranūṣata
gobhiṣṭe varṇamabhi vāsayāmasi
pavate haryato harirati hvarāṃsi raṃhyā
abhyarṣa stotṛbhyo vīravadyaśaḥ
pari kośaṃ madhuścutaṃ somaḥ punāno arṣati
abhi vāṇīrṛṣīṇāṃ saptā nūṣata
pavasva madhumattama indrāya soma kratuvittamo madaḥ
mahi dyukṣatamo madaḥ
abhi dyumnaṃ bṛhadyaśa iṣaspate didīhi deva devayum
vi kośaṃ madhyamaṃ yuva
ā sotā pari ṣiñcatāśvaṃ na stomamapturaṃ rajasturam
vanaprakṣamudaprutam
etamu tyaṃ madacyutaṃ sahasradhāraṃ vṛṣabhaṃ divoduham
viśvā vasūni bibhratam
sa sunve yo vasūnāṃ yo rāyāmānetā ya iḍānām
somo yaḥ sukṣitīnām
tvaṃ hyā3ṅga daivyā pavamāna janimāni dyumattamaḥ
amṛtatvāya ghoṣayan
eṣa sya dhārayā suto 'vyo vārebhiḥ pavate madintamaḥ
krīḍannūrmirapāmiva
ya usriyā api yā antaraśmani nirgā akṛntadojasā
abhi vrajaṃ tatniṣe gavyamaśvyaṃ varmīva dhṛṣṇavā ruja
oṃ varmīva dhṛṣṇavā ruja
indra jyeṣṭhaṃ na ā bhara ojiṣṭhaṃ pupuri śravaḥ
yaddidhṛkṣema vajrahasta rodasī obhe suśipra paprāḥ
indro rājā jagataścarṣaṇīnāmadhikṣamā viśvarūpaṃ yadasya
tato dadāti dāśuṣe vasūni codadrādha upastutaṃ cidarvāk
yasyedamā rajoyujastuje jane vanaṃ svaḥ
indrasya rantyaṃ bṛhat
uduttamaṃ varuṇa pāśamasmadavādhamaṃ vi madhyamaṃ śrathāya
athāditya vrate vayaṃ tavānāgaso aditaye syāma
tvayā vayaṃ pavamānena soma bhare kṛtaṃ vi cinuyāma śaśvat
tanno mitro varuṇo māmahantāmaditiḥ sindhuḥ pṛthivī uta dyauḥ
imaṃ vṛṣaṇaṃ kṛṇutaikaminmām
sa na indrāya yajyave varuṇāya marudbhyaḥ
varivovitparisrava
enā viśvānyarya ā dyumnāni mānuṣāṇām
siṣāsanto vanāmahe
ahamasmi prathamajā ṛtasya pūrvaṃ devebhyo amṛtasya nāma
yo mā dadāti sa idevamāvadahamannamannamadantamadmi
tvametadadhārayaḥ kṛṣṇāsu rohiṇīṣu ca
paruṣṇīṣu ruśatpayaḥ
arūrucaduṣasaḥ pṛśniragriya ukṣā mimeti bhuvaneṣu vājayuḥ
māyāvino mamire asya māyayā nṛcakṣasaḥ pitaro garbhamādadhuḥ
indra iddharyoḥ sacā sammiśla ā vacoyujā
indro vajrī hiraṇyayaḥ
indra vājeṣu no 'va sahasrapradhaneṣu ca
ugra ugrābhirūtibhiḥ
prathaśca yasya saprathaśca nāmānuṣṭubhasya haviṣo haviryat
dhāturdyutānātsavituśca viṣṇo rathantaramā jabhārā vasiṣṭhaḥ
niyutvānvāyavā gahyayaṃ śukro ayāmi te
gantāsi sunvato gṛham
yajjāyathā apūrvya maghavanvṛtrahatyāya
tatpṛthivīmaprathayastadastabhnā uto divam
mayi varco atho yaśo 'tho yajñasya yatpayaḥ
parameṣṭhī prajāpatirdivi dyāmiva dṛṃhatu
saṃ te payāṃsi samu yantu vājāḥ saṃ vṛṣṇyānyabhimātiṣāhaḥ
āpyāyamāno amṛtāya soma divi śravāṃsyuttamāni dhiṣva
tvamimā oṣadhīḥ soma viśvāstvamapo ajanayastvaṃ gāḥ
tvamātanorurvā3ntarikṣaṃ tvaṃ jyotiṣā vi tamo vavartha
agnimīḍe purohitaṃ yajñasya devamṛtvijam
hotāraṃ ratnadhātamam
te manvata prathamaṃ nāma gonāṃ triḥ sapta paramaṃ nāma janān
tā jānatīrabhyanūṣata kṣā āvirbhuvannaruṇīryaśasā gāvaḥ
samanyā yantyupayantyanyāḥ samānamūrvaṃ nadyaspṛṇanti
tamū śuciṃ śucayo dīdivāṃsamapānnapātamupa yantyāpaḥ
ā prāgādbhadrā yuvatirahnaḥ ketūntsamīrtsati
abhūdbhadrā niveśanī viśvasya jagato rātrī
prakṣasya vṛṣṇo aruṣasya nū mahaḥ pra no vaco vidathā jātavedase
vaiśvānarāya matirnavyase śuciḥ soma iva pavate cāruragnaye
viśve devā mama śṛṇvantu yajñamubhe rodasī apāṃ napācca manma
mā vo vacāṃsi paricakṣyāṇi vocaṃ sumneṣvidvo antamā madema
yaśo mā dyāvāpṛthivī yaśo mendrabṛhaspatī
yaśo bhagasya vindatu yaśo mā pratimucyatām
yaśasvyā3syāḥ saṃ sado 'haṃ pravaditā syām
indrasya nu vīryāṇi pravocaṃ yāni cakāra prathamāni vajrī
ahannahimanvapastatarda pra vakṣaṇā abhinatparvatānām
agnirasmi janmanā jātavedā ghṛtaṃ me cakṣuramṛtaṃ ma āsan
tridhāturarko rajaso vimāno 'jasraṃ jyotirhavirasmi sarvam
pātyagnirvipo agraṃ padaṃ veḥ pāti yahvaścaraṇaṃ sūryasya
pāti nābhā saptaśīrṣāṇamagniḥ
bhrājantyagne samidhāna dīdivo jihvā caratyantarāsani
sa tvaṃ no agne payasā vasuvidrayiṃ varco dṛśe 'dāḥ
vasanta innu rantyo grīṣma innu rantyaḥ
varṣāṇyanu śarado hemantaḥ śiśira innu rantyaḥ
sahasraśīrṣā puruṣaḥ sahasrākṣaḥ sahasrapāt
sa bhūmiṃ sarvato vṛtvātyatiṣṭhaddaśāṅgulam
tripādūrdhva udaitpuruṣaḥ pado 'syehābhavatpunaḥ
tathā viṣvaṅ vyakrāmadaśanānaśane abhi
puruṣa evedaṃ sarvaṃ yadbhūtaṃ yacca bhāvyam
pādo 'sya sarvā bhūtāni tripādasyāmṛtaṃ divi
tāvānasya mahimā tato jyāyāṃśca pūruṣaḥ
utāmṛtatvasyeśāno yadannenātirohati
tato virāḍajāyata virājo adhi pūruṣaḥ
sa jāto atyaricyata paścādbhūmimatho puraḥ
manye vāṃ dyāvāpṛthivī subhojasau ye aprathethāmamitamabhi yojanam
dyāvāpṛthivī bhavataṃ syone te no muñcatamaṃhasaḥ
harī ta indra śmaśrūṇyuto te haritau hari
taṃ tvā stuvanti kavayaḥ puruṣāso vanargavaḥ
yadvarco hiraṇyasya yadvā varco gavāmuta
satyasya brahmaṇo varcastena mā saṃ sṛjāmasi
sahastanna indra daddhyoja īśe hyasya mahato virapśin
kratuṃ na nṛmṇaṃ sthaviraṃ ca vājaṃ vṛtreṣu śatrūntsuhanā kṛdhī naḥ
saharṣabhāḥ sahavatsā udeta viśvā rūpāṇī bibhratīrdvyūdnīḥ
uruḥ pṛthurayaṃ vo astu loka imā āpaḥ suprapāṇā iha sta
agna āyūṃṣi pavasa āsuvorjamiṣaṃ ca naḥ
āre bādhasva ducchunām
vibhrāṅbṛhatpibatu somyaṃ madhvāyurdadhadyajñapatāvavihrutam
vātajūto yo abhirakṣati tmanā prajāḥ piparti bahudhā vi rājati
citraṃ devānāmudagādanīkaṃ cakṣurmitrasya varuṇasyāgneḥ
āprā dyāvāpṛthivī antarikṣaṃ sūrya ātmā jagatastasthuṣaśca
āyaṃ gauḥ pṛśnirakramīdasadanmātaraṃ puraḥ
pitaraṃ ca prayantsvaḥ
antaścarati rocanāsya prāṇādapānatī
vyakhyanmahiṣo divam
triṃṣaddhāma vi rājati vākpataṅgāya dhīyate
prati vastoraha dyubhiḥ
apa tye tāyavo yathā nakṣatrā yantyaktubhiḥ
sūrāya viśvacakṣase
adṛśrannasya ketavo vi raśmayo janāṃ anu
bhrājanto agnayo yathā
taraṇirviśvadarśato jyotiṣkṛdasi sūrya
viśvamābhāsi rocanam
pratyaṅ devānāṃ viśaḥ pratyaṅṅudeṣi mānuṣān
pratyaṅ viśvaṃ svardṛśe
yenā pāvaka cakṣasā bhuraṇyantaṃ janāṃ anu
tvaṃ varuṇa paśyasi
uddyāmeṣi rajaḥ pṛthvahā mimāno aktubhiḥ
paśyañjanmāni sūrya
ayukta sapta śundhyuvaḥ sūro rathasya naptryaḥ
tābhiryāti svayuktibhiḥ
sapta tvā harito rathe vahanti deva sūrya
śociṣkeśaṃ vicakṣaṇa
vidā maghavan vidā gātumanuśaṃsiṣo diśaḥ
śikṣā śacīnāṃ pate pūrvīṇāṃ purūvaso
ābhiṣṭvamabhiṣṭibhiḥ svā '3rnnāṃśuḥ
pracetana pracetayendra dyumnāya na iṣe
evā hi śakro rāye vājāya vajrivaḥ
śaviṣṭha vajrinnṛñjase maṃhiṣṭha vajrinnṛñjasa
ā yāhi piba matsva
vidā rāye suvīryaṃ bhavo vājānāṃ patirvaśāṃ anu
maṃhiṣṭha vajrinnṛñjase yaḥ śaviṣṭhaḥ śūrāṇām
yo maṃhiṣṭho maghonāmṃśurnna śociḥ
cikitvo abhi no nayeṃdro vide tamu stuhi
īśe hi śakrastamūtaye havāmahe jetāramaparājitam
sa naḥ svarṣadati dviṣaḥ kratuśchanda ṛtaṃ bṛhat
indraṃ dhanasya sātaye havāmahe jetāramaparājitam
sa naḥ svarṣadati dviṣaḥ sa naḥ svarṣadati dviṣaḥ
pūrvasya yatte adrivoṃ 'śurmadāya
sumna ā dhehi no vaso pūrtiḥ śaviṣṭha śasyate
vaśī hi śakro nūnaṃ tannavyaṃ saṃnyase
prabho janasya vṛtrahantsamaryeṣu bravāvahai
śūro yo goṣu gacchati sakhā suśevo advayuḥ
evāhyo '3 '3 '3vā evā hyagne evāhīndra
evā hi pūṣan evā hi devāḥ oṃ evāhi devāḥ
upāsmai gāyatā naraḥ pavamānāyendave
abhi devāṃ iyakṣate
abhi te madhunā payo 'tharvāṇo aśiśrayuḥ
devaṃ devāya devayu
sa naḥ pavasva śaṃ gave śaṃ janāya śamarvate
śaṃ rājannoṣadhībhyaḥ
davidyutatyā rucā pariṣṭobhantyā kṛpā
somāḥ śukrā gavāśiraḥ
hinvāno hetṛbhirhita ā vājaṃ vājyakramīt
sīdanto vanuṣo yathā
ṛdhaksoma svastaye saṃjagmāno divā kave
pavasva sūryo dṛśe
pavamānasya te kave vājintsargā asṛkṣate
arvanto na śravasyavaḥ
acchā kośaṃ madhuścutamasṛgraṃ vāre avyaye
avāvaśanta dhītayaḥ
acchā samudramindavo 'staṃ gāvo na dhenavaḥ
agmannṛtasya yonimā
agna ā yāhi vītaye gṛṇāno havyadātaye
ni hotā satsi barhiṣi
taṃ tvā samidbhiraṅgiro ghṛtena vardhayāmasi
bṛhacchocā yaviṣṭhya
sa naḥ pṛthu śravāyyamacchā deva vivāsasi
bṛhadagne suvīryam
ā no mitrāvaruṇā ghṛtairgavyūtimukṣatam
madhvā rajāṃsi sukratū
uruśaṃsā namovṛdhā mahnā dakṣasya rājathaḥ
drāghiṣṭhābhiḥ śucivratā
gṛṇānā jamadagninā yonāvṛtasya sīdatam
pātaṃ somamṛtāvṛdhā
ā yāhi suṣumā hi ta indra somaṃ pibā imam
edaṃ barhiḥ sado mama
ā tvā brahmayujā harī vahatāmindra keśinā
upa brahmāṇi naḥ śṛṇu
brahmāṇastvā yujā vayaṃ somapāmindra sominaḥ
sutāvanto havāmahe
indrāgnī ā gataṃ sutaṃ gīrbhirnabho vareṇyam
asya pātaṃ dhiyeṣitā
indrāgnī jarituḥ sacā yajño jigāti cetanaḥ
ayā pātamimaṃ sutam
indramagniṃ kavicchadā yajñasya jūtyā vṛṇe
tā somasyeha tṛmpatām
uccā te jātamandhaso divi sadbhūmyā dade
ugraṃ śarma mahi śravaḥ
sa na indrāya yajyave varuṇāya marudbhyaḥ
varivovitpari srava
enā viśvānyarya ā dyumnāni mānuṣāṇām
siṣāsanto vanāmahe
punānaḥ soma dhārayāpo vasāno arṣasi
ā ratnadhā yonimṛtasya sīdasyutso devo hiraṇyayaḥ
duhāna ūdhardivyaṃ madhu priyaṃ pratnaṃ sadhasthamāsadat
āpṛcchyaṃ dharuṇaṃ vājyarṣasi nṛbhirdhauto vicakṣaṇaḥ
pra tu drava pari kośaṃ ni ṣīda nṛbhiḥ punāno abhi vājamarṣa
aśvaṃ na tvā vājinaṃ marjayanto 'cchā barhī raśanābhirnayanti
svāyudhaḥ pavate deva induraśastihā vṛjanā rakṣamāṇaḥ
pitā devānāṃ janitā sudakṣo viṣṭambho divo dharuṇaḥ pṛthivyāḥ
ṛṣirvipraḥ puraetā janānāmṛbhurdhīra uśanā kāvyena
sa cidviveda nihitaṃ yadāsāmapīcyā3ṃ guhyaṃ nāma gonām
abhi tvā śūra nonumo 'dugdhā iva dhenavaḥ
īśānamasya jagataḥ svardṛśamīśānamindra tasthuṣaḥ
na tvāvāṃ anyo divyo na pārthivo na jāto na janiṣyate
aśvāyanto maghavannindra vājino gavyantastvā havāmahe
kayā naścitra ā bhuvadūtī sadāvṛdhaḥ sakhā
kayā śaciṣṭhayā vṛtā
kastvā satyo madānāṃ maṃhiṣṭho matsadandhasaḥ
dṛḍhā cidāruje vasu
abhī ṣu ṇaḥ sakhīnāmavitā jaritR^īṇām
śataṃ bhavāsyūtaye
taṃ vo dasmamṛtīṣahaṃ vasormandānamandhasaḥ
abhi vatsaṃ na svasareṣu dhenava indraṃ gīrbhirnavāmahe
dyukṣaṃ sudānuṃ taviṣībhirāvṛtaṃ giriṃ na purubhojasam
kṣumantaṃ vājaṃ śatinaṃ sahasriṇaṃ makṣū gomantamīmahe
tarobhirvo vidadvasumindraṃ sabādha ūtaye
bṛhadgāyantaḥ sutasome adhvare huve bharaṃ na kāriṇam
na yaṃ dudhrā varante na sthirā muro madeṣu śipramandhasaḥ
ya ādṛtyā śaśamānāya sunvate dātā jaritra ukthyam
svādiṣṭhayā madiṣṭhayā pavasva soma dhārayā
indrāya pātave sutaḥ
rakṣohā viśvacarṣaṇirabhi yonimayohate
droṇe sadhasthamāsadat
varivodhātamo bhuvo maṃhiṣṭho vṛtrahantamaḥ
parṣi rādho maghonām
pavasva madhumattama indrāya soma kratuvittamo madaḥ
mahi dyukṣatamo madaḥ
yasya te pītvā vṛṣabho vṛṣāyate 'sya pītvā svarvidaḥ
sa supraketo abhyakramīdiṣo 'cchā vājaṃ naitaśaḥ
indramaccha sutā ime vṛṣaṇaṃ yantu harayaḥ
śruṣṭe jātāsa indavaḥ svarvidaḥ
ayaṃ bharāya sānasirindrāya pavate sutaḥ
somo jaitrasya cetati yathā vide
asyedindro madeṣvā grābhaṃ gṛbhṇāti sānasim
vajraṃ ca vṛṣaṇaṃ bharatsamapsujit
purojitī vo andhasaḥ sutāya mādayitnave
apa śvānaṃ śnathiṣṭana sakhāyo dīrghajihvyam
yo dhārayā pāvakayā pariprasyandate sutaḥ
induraśvo na kṛtvyaḥ
taṃ duroṣamabhī naraḥ somaṃ viśvācyā dhiyā
yajñāya santvadrayaḥ
abhi priyāṇi pavate canohito nāmāni yahvo adhi yeṣu vardhate
ā sūryasya bṛhato bṛhannadhi rathaṃ viṣvañcamaruhadvicakṣaṇaḥ
ṛtasya jihvā pavate madhu priyaṃ vaktā patirdhiyo asyā adābhyaḥ
dadhāti putraḥ pitrorapīcyā3ṃ nāma tṛtīyamadhi rocanaṃ divaḥ
ava dyutānaḥ kalaśāṃ acikradannṛbhiryemāṇaḥ kośa ā hiraṇyaye
abhī ṛtasya dohanā anūṣatādhi tripṛṣṭha uṣaso vi rājasi
yajñāyajñā vo agnaye girāgirā ca dakṣase
prapra vayamamṛtaṃ jātavedasaṃ priyaṃ mitraṃ na śaṃsiṣam
ūrjo napātaṃ sa hināyamasmayurdāśema havyadātaye
bhuvadvājeṣvavitā bhuvadvṛdha uta trātā tanūnām
ehyū ṣu bravāṇi te 'gna itthetarā giraḥ
ebhirvardhāsa indubhiḥ
yatra kva ca te mano dakṣaṃ dadhasa uttaram
tatrā yoniṃ kṛṇavase
na hi te pūrtamakṣipadbhuvannemānāṃ pate
athā duvo vanavase
vayamu tvāmapūrvya sthūraṃ na kaccidbharanto 'vasyavaḥ
vajriñcitraṃ havāmahe
upa tvā karmannūtaye sa no yuvograścakrāma yo dhṛṣat
tvāmidhyavitāraṃ vavṛmahe sakhāya indra sānasim
adhā hīndra girvaṇa upa tvā kāma īmahe sasṛgmahe
udeva gmanta udabhiḥ
vārṇa tvā yavyābhirvardhanti śūra brahmāṇi
vavṛdhvāṃsaṃ cidadrivo divedive
puñjanti harī iṣirasya gāthayorau ratha uruyuge vacoyujā
indravāhā svarvidā
pāntamā vo andhasa indramabhi pra gāyata
viśvāsāhaṃ śatkratuṃ maṃhiṣṭhaṃ carṣaṇīnām
puruhūtaṃ puruṣṭutaṃ gāthānyā3ṃ sanaśrutam
indra iti bravītana
indra inno mahonāṃ dātā vājānāṃ nṛtuḥ
mahāṃ abhijñvā yamat
pra va indrāya mādanaṃ haryaśvāya gāyata
sakhāyaḥ somapāvne
śaṃsedukthaṃ sudānava uta dyukṣaṃ yatha naraḥ
cakṛmā satyarādhase
tvaṃ na indra vājayustvaṃ gavyuḥ śatakrato
tvaṃ hiraṇyayurvaso
vayamu tvā tadidarthā indra tvāyantaḥ sakhāyaḥ
kaṇvā ukthebhirjarante
na ghemanyadā papana vajrinnapaso naviṣṭau
tavedu stomaiściketa
icchanti devāḥ sunvantaṃ na svapnāya spṛhayanti
yanti pramādamatandrāḥ
indrāya madvne sutaṃ pari ṣṭobhantu no giraḥ
arkamarccantu kāravaḥ
yasminviśvā adhi śriyo raṇanti sapta saṃsadaḥ
indraṃ sute havāmahe
trikadrukeṣu cetanaṃ devāso yajñamatnata
tamidvardhantu no giraḥ
ayaṃ ta indra somo nipūto adhi barhiṣi
ehīmasya dravā piba
śācigo śācipūjanāyaṃ raṇāya te sutaḥ
ākhaṇḍala pra hūyase
yaste śṛṅgavṛṣo ṇapātpraṇapātkuṇḍapāyyaḥ
nyasmiṃ dadhra ā manaḥ
ā tū na indra kṣumantaṃ citraṃ grābhaṃ saṃ gṛbhāya
mahāhasti dakṣiṇena
vidmā hi tvā tuvikūrmiṃ tuvideṣṇaṃ tuvīmagham
tuvimātramavobhiḥ
na hi tvā śūra devā na martāso ditsantam
bhīmaṃ na gāṃ vārayante
abhi tvā vṛṣabhā sute sutaṃ sṛjāmi pītaye
tṛmpā vyaśnuhī madam
mā tvā mūrā aviṣyavo mopahasvāna ā dabhan
mā kīṃ brahmadviṣaṃ vanaḥ
iha tvā goparīṇasaṃ mahe mandantu rādhase
saro gauro yathā piba
idam vaso sutamandhaḥ pibā supūrṇamudaram
anābhayinrarimā te
nṛbhirdhautaḥ suto aśnairavyā vāraiḥ paripūtaḥ
aśvo na nikto nadīṣu
taṃ te yavaṃ yathā gobhiḥ svādumakarma śrīṇantaḥ
indra tvāsmiṃtsadhamāde
idaṃ hyanvojasā sutaṃ rādhānāṃ pate
pibā tvā3sya girvaṇaḥ
yaste anu svadhāmasatsute ni yaccha tanvam
sa tvā mamattu somyam
pra te aśnotu kukṣyoḥ prendra brahmaṇā śiraḥ
pra bāhū śūra rādhasā
ā tvetā ni ṣīdatendramabhi pra gāyata
sakhāya stomavāhasaḥ
purūtamaṃ purūṇāmīśānaṃ vāryāṇām
indraṃ some sacā sute
sa ghā no yoga ā bhuvatsa rāye sa purandhyā
gamadvājebhirā sa naḥ
yogeyoge tavastaraṃ vājevāje havāmahe
sakhāya indramūtaye
anu pratnasyaukaso huve tuvipratiṃ naram
yaṃ te pūrvaṃ pitā huve
ā ghā gamadyadi śravatsahasriṇībhirūtibhiḥ
vājebhirupa no havam
indra suteṣu someṣu kratuṃ punīṣa ukthyam
vide vṛdhasya dakṣasya mahāṃ hi ṣaḥ
sa prathame vyomani devānāṃ sadane vṛdhaḥ
supāraḥ suśravastamaḥ samapsujit
tamu huve vājasātaya indraṃ bharāya śuṣmiṇam
bhavā naḥ sumne antamaḥ sakhā vṛdhe
enā vo agniṃ namasorjo napātamā huve
priyaṃ cetiṣṭhamaratiṃ svadhvaraṃ viśvasya dūtamamṛtam
sa yojate aruṣā viśvabhojasā sa dudravatsvāhutaḥ
subrahmā yajñaḥ suśamī vasūnāṃ devaṃ rādho janānām
pratyu adarśyāyatyū3cchantī duhitā divaḥ
apo mahī vṛṇute cakṣuṣā tamo jyotiṣkṛṇoti sūnarī
udusriyāḥ sṛjate sūryaḥ sacā udyannakṣatramarcivat
taveduṣo vyuṣi sūryasya ca saṃ bhaktena gamemahi
imā u vāṃ diviṣṭaya usrā havante aśvinā
ayaṃ vāmahve 'vase śacīvasū viśaṃviśaṃ hi gacchathaḥ
yuvaṃ citraṃ dadathurbhojanaṃ narā codethāṃ sūnṛtāvate
arvāgrathaṃ samanasā ni yacchataṃ pibataṃ somyaṃ madhu
asya pratnāmanu dyutaṃ śukraṃ duduhre ahrayaḥ
payaḥ sahasrasāmṛṣim
ayaṃ sūrya ivopadṛgayaṃ sarāṃsi dhāvati
sapta pravata ā divam
ayaṃ viśvāni tiṣṭhati punāno bhuvanopari
somo devo na sūryaḥ
eṣa pratnena janmanā devo devebhyaḥ sutaḥ
hariḥ pavitre arṣati
eṣa pratnena manmanā devo devebhyaspari
kavirvipreṇa vāvṛdhe
duhānaḥ pratnamitpayaḥ pavitre pari ṣicyase
krandaṃ devāṃ ajījanaḥ
upa śikṣāpatasthuṣo bhiyasamā dhehi śatrave
pavamāna vidā rayim
uṣo ṣu jātamapturaṃ gobhirbhaṅgaṃ pariṣkṛtam
induṃ devā ayāsiṣuḥ
upāsmai gāyatā naraḥ pavamānāyendave
abhi devāṃ iyakṣate
pra somāso vipaścito 'po nayanta ūrmayaḥ
vanāni mahiṣā iva
abhi droṇāni babhravaḥ śukrā ṛtasya dhārayā
vājaṃ gomantamakṣaran
sutā indrāya vāyave varuṇāya marudbhyaḥ
somā arṣantu viṣṇave
pra soma devavītaye sindhurna pipye arṇasā
aṃśoḥ payasā madiro na jāgṛviracchā kośaṃ madhuścutam
ā haryato arjuno atke avyata priyaḥ sūnurna marjyaḥ
tamīṃ hinvantyapaso yathā rathaṃ nadīṣvā gabhastyoḥ
pra somāso madacyutaḥ śravase no maghonām
sutā vidathe akramuḥ
ādīṃ haṃso yathā gaṇaṃ viśvasyāvīvaśanmatim
atyo na gobhirajyate
ādīṃ tritasya yoṣaṇo hariṃ hinvantyadribhiḥ
indumindrāya pītaye
ayā pavasva devayu rebhanpavitraṃ paryeṣi viśvataḥ
madhordhārā asṛkṣata
pavate haryato harirati hvarāṃsi raṃhyā
abhyarṣa stotṛbhyo vīravadyaśaḥ
pra sunvānāsyāndhaso marto na vaṣṭa tadvacaḥ
apa śvānamarādhasaṃ hatā makhaṃ na bhṛgavaḥ
pavasva vāco agriyaḥ soma citrābhirūtibhiḥ
abhi viśvāni kāvyā
tvaṃ samudriyā apo 'griyo vāca īrayan
pavasva viśvacarṣaṇe
tubhyemā bhuvanā kave mahimne soma tasthire
tubhyaṃ dhāvanti dhenavaḥ
pavasvendo vṛṣā sutaḥ kṛdhī no yaśaso jane
viśvā apa dviṣo jahi
yasya te sakhye vayaṃ sāsahyāma pṛtanyataḥ
tavendo dyumna uttame
yā te bhīmānyāyudhā tigmāni santi dhūrvaṇe
rakṣā samasya no nidaḥ
vṛṣā soma dyumāṃ asi vṛṣā deva vṛṣavrataḥ
vṛṣā dharmāṇi dadhriṣe
vṛṣṇaste vṛṣṇyaṃ śavo vṛṣā vanaṃ vṛṣā sutaḥ
sa tvaṃ vṛṣanvṛṣedasi
aśvo na cakrado vṛṣā saṃ gā indo samarvataḥ
vi no rāye duro vṛdhi
vṛṣā hyasi bhānunā dyumantaṃ tvā havāmahe
pavamāna svardṛśam
yadadbhiḥ pariśicyase marmṛjyamāna āyubhiḥ
droṇe sadhasthamaśnuṣe
ā pavasva suvīryaṃ mandamānaḥ svāyudha
iho ṣvindavā gahi
pavamānasya te vayaṃ pavitramabhyundataḥ
sakhitvamā vṛṇīmahe
ye te pavitramūrmayo 'bhikṣaranti dhārayā
tebhirnaḥ soma mṛḍaya
sa naḥ punāna ā bhara rayiṃ vīravatīmiṣam
īśānaḥ soma viśvataḥ
agniṃ dūtaṃ vṛṇīmahe hotāraṃ viśvavedasam
asya yajñasya sukratum
agnimagniṃ havīmabhiḥ sadā havanta viśpatim
havyavāhaṃ purupriyam
agne devāṃ ihā vaha jajñāno vṛktabarhiṣe
asi hotā na īḍyaḥ
mitraṃ vayaṃ havāmahe varuṇaṃ somapītaye
ya jātā pūtadakṣasā
ṛtena yāvṛtāvṛdhāvṛtasya jyotiṣaspatī
tā mitrāvaruṇā huve
varuṇaḥ prāvitā bhuvanmitro viśvābhirūtibhiḥ
karatāṃ naḥ surādhasaḥ
indramidgāthino bṛhadindramarkebhirarkiṇaḥ
indraṃ vāṇīranūṣata
indra iddharyoḥ sacā sammiśla ā vacoyujā
indro vajrī hiraṇyayaḥ
indra vājeṣu no 'va sahasrapradhaneṣu ca
ugra ugrābhirūtibhiḥ
indro dīrdhāya cakṣasa ā sūryaṃ rohayaddivi
vi gobhiradrimairayat
indre agnā namo bṛhatsuvṛktimerayāmahe
dhiyā dhenā avasyavaḥ
tā hi śaśvanta īḍata itthā viprāsa ūtaye
sabādho vājasātaye
tā vāṃ gīrbhirvipanyuvaḥ prayasvanto havāmahe
medhasātā saniṣyavaḥ
vṛṣā pavasva dhārayā marutvate ca matsaraḥ
diśvā dadhāna ojasā
taṃ tvā dharttāramoṇyo3ḥ pavamāna svardṛśam
hinve vājeṣu vājinam
ayā citto vipānayā hariḥ pavasva dhārayā
yujaṃ vājeṣu codaya
vṛṣā śoṇo abhikanikradadgā nadayanneṣi pṛthivīmuta dyām
indrasyeva vagnurā śṛṇva ājau pracodayannarṣasi vācamemām
rasāyyaḥ payasā pinvamāna īrayanneṣi madhumantamaṃśum
pavamāna santanimeṣi kṛṇvannindrāya soma pariṣicyamānaḥ
evā pavasva madiro madāyodagrābhasya namayanvadhasnum
pari varṇaṃ bharamāṇo ruśantaṃ gavyurno arṣa pari soma siktaḥ
tvāmiddhi havāmahe sātau vājasya kāravaḥ
tvāṃ vṛtreṣvindra satpatiṃ narastvāṃ kāṣṭhāsvarvataḥ
sa tvaṃ naścitra vajrahasta dhṛṣṇuyā maha stavāno adrivaḥ
gāmaśvaṃ rathyamindra saṃ kira satrā vājaṃ na jigyuṣe
abhi pra vaḥ surādhasamindramarca yathā vide
yo jaritṛbhyo maghavā purūvasuḥ sahasreṇeva śikṣati
śatānīkeva pra jigāti dhṛṣṇuyā hanti vṛtrāṇi dāśuṣe
gireriva pra rasā asya pinvire datrāṇi purubhojasaḥ
tvāmidā hyo naro 'pīpyanvajrinbhūrṇayaḥ
sa indra stomavāhasa iha śrudhyupa svasaramā gahi
matsvā suśiprinharivastamīmahe tvayā bhūṣanti vedhasaḥ
tava śravāṃsyupamānyukthya suteṣvindra girvaṇaḥ
yaste mado vareṇyastenā pavasvāndhasā
devāvīraghaśaṃsahā
jaghnirvṛtramamitriyaṃ sasnirvājaṃ divedive
goṣātiraśvasā asi
sammiślo aruṣo bhuvaḥ sūpasthābhirna dhenubhi
sīdaṃ cchyeno na yonimā
ayaṃ pūṣā rayirbhagaḥ somaḥ punāno arṣati
patirviśvasya bhūmano vyakhyadrodasī ubhe
samu priyā anūṣata gāvo madāya ghṛṣvayaḥ
somāsaḥ kṛṇvate pathaḥ pavamānāsa indavaḥ
ya ojiṣṭhastamā bhara pavamāna śravāyyam
yaḥ pañca carṣaṇīrabhi rayiṃ yena vanāmahe
vṛṣā matīnāṃ pavate vicakṣaṇaḥ somo ahnāṃ pratarītoṣasāṃ divaḥ
prāṇā sindhūnāṃ kalaśāṃ acikradadindrasya hārdyāviśanmanīṣibhiḥ
manīṣibhiḥ pavate pūrvyaḥ kavirnṛbhiryataḥ pari kośāṃ asiṣyadat
tritasya nāma janayanmadhu kṣarannindrasya vāyūṃ sakhyāya vardhayan
ayaṃ punāna uṣaso arocayadayaṃ sindhubhyo abhavadu lokakṛt
ayaṃ triḥ sapta duduhāna āśiraṃ somo hṛde pavate cāru matsaraḥ
evā hyasi vīrayurevā śūra uta sthirah
evā te rādhyaṃ manaḥ
evā rātistuvīmagha viśvebhirdhāyi dhātṛbhiḥ
adhā cidindra naḥ sacā
mo ṣu brahmeva tadindrayurbhuvo vājānāṃ pate
matsvā sutasya gomataḥ
indraṃ viśvā avīvṛdhantsamudravyacasaṃ giraḥ
rathītamaṃ rathīnāṃ vājānāṃ satpatiṃ patim
sakhye ta indra vājino mā bhema śavasaspate
tvāmabhi pra nonumo jetāramaparājitam
pūrvīrindrasya rātayo na vi dasyantyūtayaḥ
yadā vājasya gomata stotṛbhyo maṃhate magham
eta asṛgramindavastiraḥ pavitramāśavaḥ
viśvānyabhi saubhagā
vighnanto duritā puru sugā tokāya vājinaḥ
tmanā kṛṇvanto arvataḥ
kṛṇvanto varivo gave 'bhyarṣanti suṣṭutim
iḍāmasmabhyaṃ saṃyatam
rājā medhābhirīyate pavamāno manāvadhi
antarikṣeṇa yātave
ā naḥ soma saho juvo rūpaṃ na varcase bhara
suṣvāṇo devavītaye
ā na indo śatagvinaṃ gavāṃ poṣaṃ svaśvyam
vahā bhagattimūtaye
taṃ tvā nṛmṇāni bibhrataṃ sadhastheṣu maho divaḥ
cāruṃ sukṛtyayemahe
saṃvṛktadhṛṣṇumukthyaṃ mahāmahivrataṃ madam
śataṃ puro rurukṣaṇim
atastvā rayirabhyayadrājānaṃ sukrato divaḥ
suparṇo avyathī bharat
adhā hinvāna indriyaṃ jyāyo mahitvamānaśe
abhiṣṭikṛdvicarṣaṇiḥ
viśvasmā itsvardṛśe sādhāraṇaṃ rajasturam
gopāmṛtasya virbharat
iṣe pavasva dhārayā mṛjyamāno manīṣibhiḥ
indo rucābhi gā ihi
punāno varivaskṛdhyūrjaṃ janāya girvaṇaḥ
hare sṛjāna āśiram
punāno devavītaya indrasya yāhi niṣkṛtam
dyutāno vājibhirhitaḥ
agnināgniḥ samidhyate kavirgṛhapatiryuvā
havyavāḍjuhvāsyaḥ
yastvāmagne haviṣpatirdūtaṃ deva saparyati
tasya sma prāvitā bhava
yo agniṃ devavītaye haviṣmāṃ āvivāsati
tasmai pāvaka mṛḍaya
mitraṃ huve pūtadakṣaṃ varuṇaṃ ca riśādasam
dhiyaṃ ghṛtācīṃ sādhantā
ṛtena mitrāvaruṇāvṛtāvṛdhāvṛtaspṛśā
kratuṃ bṛhantamāśāthe
kavī no mitrāvaruṇā tuvijātā urukṣayā
dakṣaṃ dadhāte apasam
indreṇa saṃ hi dṛkṣase saṃjagmāno abibhyuṣā
mandū samānavarccasā
ādaha svadhāmanu punargarbhatvamerire
dadhānā nāma yajñiyam
vīḍu cidārujatnubhirguhā cidindra vahnibhiḥ
avinda usriyā anu
tā huve yayoridaṃ papne viśvaṃ purā kṛtam
indrāgnī na mardhataḥ
ugrā vighaninā mṛdha indrāgnī havāmahe
tā no mṛḍāta īdṛśe
hatho vṛtrāṇyāryā hatho dāsāni satpatī
hatho viśvā apa dviṣaḥ
abhi somāsa āyavaḥ pavante madyaṃ madam
samudrasyādhi viṣṭape manīṣiṇo matsarāso madacyutaḥ
taratsamudraṃ pavamāna ūrmiṇā rājā deva ṛtaṃ bṛhat
arṣā mitrasya varuṇasya dharmaṇā pra hinvāna ṛtaṃ bṛhat
nṛbhiryemāṇo haryato vicakṣaṇo rājā devaḥ samudryaḥ
tisro vāca īrayati pra vahnirṛtasya dhītiṃ brahmaṇo manīṣām
gāvo yanti gopatiṃ pṛcchamānāḥ somaṃ yanti matayo vāvaśānāḥ
somaṃ gāvo dhenavo vāvaśānāḥ somaṃ viprā matibhiḥ pṛcchamānāḥ
somaḥ suta ṛcyate pūyamānaḥ some arkāstriṣṭubhaḥ saṃ navante
evā naḥ soma pariṣicyamāna ā pavasva pūyamānaḥ svasti
indramā viśa bṛhatā madena vardhayā vācaṃ janayā purandhim
yaddyāva indra te śataṃśataṃ bhūmīruta syuḥ
na tvā vajrintsahasraṃ suryā anu na jātamaṣṭa rodasī
ā paprātha mahinā vṛṣṇyā vṛṣanviśvā śaviṣṭha śavasā
asmāṃ ava maghavangomati vraje vajriñcitrābhirūtibhiḥ
vayaṃ gha tvā sutāvanta āpo na vṛktabarhiṣaḥ
pavitrasya prasravaṇeṣu vṛtrahanpari stotāra āsate
svaranti tvā sute naro vaso nireka ukthinaḥ
kadā sutaṃ tṛṣāṇa oka ā gama indra svabdīva vaṃsagaḥ
kaṇvebhirdhṛṣṇavā dhṛṣadvājaṃ darṣi sahasriṇam
piśaṅgarūpaṃ maghavanvicarṣaṇe makṣū gomantamīmahe
taraṇiritsiṣāsati vājaṃ purandhyā yujā
ā va indraṃ puruhūtaṃ name girā nemiṃ taṣṭeva sudruvam
na duṣṭutirdraviṇodeṣu śasyate na sredhantaṃ rayirnaśat
suśaktirinmaghavaṃ tubhyaṃ māvate deṣṇaṃ yatpārye divi
tisro vāca udīrate gāvo mimanti dhenavaḥ
harireti kanikradat
abhi brahmīranūṣata yahvīrṛtasya mātaraḥ
marjayantīrdivaḥ śiśum
rāyaḥ samudrāṃścaturo 'smabhyaṃ soma viśvataḥ
ā pavasva sahasriṇaḥ
sutāso madhumattamāḥ somā indrāya mandinaḥ
pavitravanto akṣaraṃ devāngacchantu vo madāḥ
indurindrāya pavata iti devāso abruvan
vācaspatirmakhasyate viśvasyeśāna ojasāḥ
sahasradhāraḥ pavate samudro vācamīṅkhayaḥ
somaspatī rayīṇāṃ sakhendrasya divedive
pavitraṃ te vitataṃ brahmaṇaspate prabhurgātrāṇi paryeṣi viśvataḥ
ataptatanūrna tadāmo aśnute śṛtāsa idvahantaḥ saṃ tadāśata
tapoṣpavitraṃ vitataṃ divaspade 'rcanto asya tantavo vyasthiran
avantyasya pavītāramāśavo divaḥ pṛṣṭhamadhi rohanti tejasā
arūrucaduṣasaḥ pṛśniragriya ukṣā mimeti bhuvaneṣu vājayuḥ
māyāvino mamire asya māyayā nṛcakṣasaḥ pitaro garbhamā dadhuḥ
pra maṃhiṣṭhāya gāyata ṛtāvne bṛhate śukraśociṣe
upastutāso agnaye
ā vaṃsate maghavā vīravadyaśaḥ samiddho dyumnyāhutaḥ
kuvinno asya sumatirbhavīyasyacchā vājebhirāgamat
taṃ te madaṃ gṛṇīmasi vṛṣaṇaṃ pṛkṣu sāsahim
u lokakṛtnumadrivo hariśriyam
yena jyotīṃṣyāyave manave ca viveditha
mandāno asya barhiṣo vi rājasi
tadadyā citta ukthino 'nu ṣṭuvanti pūrvathā
vṛṣapatnīrapo jayā divedive
śrudhī havaṃ tiraścyā indra yastvā saparyati
suvīryasya gomato rāyaspūrdhi mahāṃ asi
yasta indra navīyasīṃ giraṃ mandrāmajījanat
cikitvinmanasaṃ dhiyaṃ pratnāmṛtasya pipyuṣīm
tamu ṣṭavāma yaṃ gira indramukthāni vāvṛdhuḥ
purūṇyasya nauṃsyā siṣāsanto vanāmahe
pra ta āśvinīḥ pavamāna dhenavo divyā asṛgranpayasā dharīmaṇi
prāntarikṣātsthāvirīste asṛkṣata ye tvā mṛjantyṛṣiṣāṇa vedhasaḥ
ubhayataḥ pavamānasya raśmayo dhruvasya sataḥ pari yanti ketavaḥ
yadī pavitre adhi mṛjyate hariḥ sattā ni yonau kalaśeṣu sīdati
viśvā dhāmāni viśvacakṣa ṛbhvasaḥ prabhoṣṭe sataḥ pari yanti ketavaḥ
vyānaśī pavase soma dharmaṇā patirviśvasya bhuvanasya rājasi
pavamāno ajījanaddivaścitraṃ na tanyatum
jyotirvaiśvānaraṃ bṛhat
pavamāna rasastava mado rājannaducchunaḥ
vi vāramavyamarṣati
pavamānasya te raso dakṣo vi rājati dyumān
jyotirviśvaṃ svardṛśe
pra yadgāvo na bhūrṇayastveṣā ayāso akramuḥ
ghnantaḥ kṛṣṇāmapa tvacam
suvitasya manāmahe 'ti setuṃ durāyyam
sāhyāma dasyumavratam
śṛṇve vṛṣṭeriva svanaḥ pavamānasya śuṣmiṇaḥ
caranti vidyuto divi
ā pavasva mahīmiṣaṃ gomadindo hiraṇyavat
aśvavatsoma vīravat
pavasva viśvacarṣaṇa ā mahī rodasī pṛṇa
uṣāḥ sūryo na raśmibhiḥ
pari naḥ śarmayantyā dhārayā soma viśvataḥ
sarā raseva viṣṭapam
āśurarṣa bṛhanmate pari priyeṇa dhāmnā
yatra devā iti bruvan
pariṣkṛṇvannaniṣkṛtaṃ janāya yātayanniṣaḥ
vṛṣṭiṃ divaḥ pari srava
ayaṃ sa yo divaspari raghuyāmā pavitra ā
sindhorūrmā vyakṣarat
suta eti pavitra ā tviṣiṃ dadhāna ojasā
vicakṣāṇo virocayan
āvivāsanparāvato atho arvāvataḥ sutaḥ
indrāya sicyate madhu
samīcīnā anūṣata hariṃ hinvantyadribhiḥ
indumindrāya pītaye
hinvanti sūramusrayaḥ svasāro jāmayaspatim
mahāminduṃ mahīyuvaḥ
pavamāna rucārucā devo devebhyaḥ sutaḥ
viśvā vasūnyā viśa
ā pavamāna suṣṭutiṃ vṛṣṭiṃ devebhyo duvaḥ
iṣe pavasva saṃyatam
janasya gopā ajaniṣṭa jāgṛviragniḥ sudakṣaḥ suvitāya navyase
ghṛtapratīko bṛhatā divispṛṣā dyumadvi bhāti bharatebhyaḥ śuciḥ
tvāmagne aṅgiraso guhā hitamanvavindañchiśriyāṇaṃ vanevane
sa jāyase mathyamānaḥ saho mahatvāmāhuḥ sahasasputramaṅgiraḥ
yajñasya ketuṃ prathamaṃ purohitamagniṃ narastriṣadhasthe samindhate
indreṇa devaiḥ sarathaṃ sa barhiṣi sīdanni hotā yajathāya sukratuḥ
ayaṃ vāṃ mitrāvaruṇā sutaḥ soma ṛtāvṛdhā
mamediha śrutaṃ havam
rājānāvanabhidruhā dhruve sadasyuttame
sahasrasthūṇa āśāte
tā samrājā ghṛtāsutī ādityā dānunaspatī
sacete anavahvaram
indro dadhīco asthabhirvṛtrāṇyapratiṣkutaḥ
jaghāna navatīrnava
icchannaśvasya yacchiraḥ parvateṣvapaśritam
tadvidaccharyaṇāvati
atrāha goramanvata nāma tvaṣṭurapīcyam
itthā candramaso gṛhe
iyaṃ vāmasya manmana indrāgnī pūrvyastutiḥ
abhrādvṛṣṭirivājani
śṛṇutaṃ jariturhavamindrāgnī vanataṃ giraḥ
īśānā pipyataṃ dhiyaḥ
mā pāpatvāya no narendrāgnī mābhiśastaye
mā no rīradhataṃ nide
pavasva dakṣasādhano devebhyaḥ pītaye hare
marudbhyo vāyave madaḥ
saṃ devaiḥ śobhate vṛṣā kaviryonāvadhi priyaḥ
pavamāno adābhyaḥ
pavamāna dhiyā hito3 'bhi yoniṃ kanikradat
dharmaṇā vāyumāruhaḥ
tavāhaṃ soma rāraṇa sakhya indo divedive
purūṇi babhro ni caranti māmava paridhīṃ rati tāṃihi
tavāhaṃ naktamuta soma te divā duhāno babhra ūdhani
ghṛṇā tapantamati sūryaṃ paraḥ śakunā iva paptima
punāno akramīdabhi viśvā mṛdho vicarṣaṇiḥ
śumbhanti vipraṃ dhītibhiḥ
ā yonimaruṇo ruhadgamadindraṃ vṛṣā sutam
dhruve sadasi sīdatu
nū no rayiṃ mahāmindo 'smabhyaṃ soma viśvataḥ
ā pavasva sahasriṇam
pibā somamindra madantu tvā yaṃ te suṣāva haryaśvādriḥ
soturbāhubhyāṃ suyato nārvā
yaste mado yujyaścārurasti yena vṛtrāṇi haryaśva haṃsi
sa tvāmindra prabhūvaso mamattu
bodhā su me maghavanvācamemāṃ yāṃ te vasiṣṭho arcati praśastim
imā brahma sadhamāde juṣasva
viśvāḥ pṛtanā abhibhūtaraṃ naraḥ sajūstatakṣurindraṃ jajanuśca rājase
kratve vare sthemanyāmurīmutogramojiṣṭhaṃ tarasaṃ tarasvinam
nemiṃ namanti cakṣasā meṣaṃ viprā abhisvare
sudītayo vo adruho 'pi karṇe tarasvinaḥ samṛkvabhiḥ
samu rebhaso asvarannindraṃ somasya pītaye
svaḥpatiryadī vṛdhe dhṛtavrato hyojasā samūtibhiḥ
yo rājā carṣaṇīnāṃ yātā rathebhiradhriguḥ
viśvāsāṃ tarutā pṛtanānāṃ jyeṣṭhaṃ yo vṛtrahā gṛṇe
indraṃ taṃ śumbhya puruhanmannavase yasya dvitā vidharttari
hastena vajraḥ prati dhāyi darśato mahāṃ devo na sūryaḥ
pari priyā divaḥ kavirvayāṃsi naptyorhitaḥ
svānairyāti kavikratuḥ
sa sūnurmātarā śucirjāto jāte arocayat
mahānmahī ṛtāvṛdhā
prapra kṣayāya panyase janāya juṣṭo adruhaḥ
vītyarṣa paniṣṭaye
tvaṃ hyā3ṃṅga daivyā pavamāna janimāni dyumattamaḥ
amṛtatvāya ghoṣayan
yenā navagvo dadhyaṅṅaporṇute yena viprāsa āpire
devānāṃ sumne amṛtasya cāruṇo yena śravāṃsyāśata
somaḥ punāna ūrmiṇāvyaṃ vāraṃ vi dhāvati
agre vācaḥ pavamānaḥ kanikradat
dhībhirmṛjanti vājinaṃ vane krīḍantamatyavim
abhi tripṛṣṭhaṃ matayaḥ samasvaran
asarji kalaśāṃ abhi mīḍhvāntsaptirna vājayuḥ
punāno vācaṃ janayannasiṣyadat
somaḥ pavate janitā matīnāṃ janitā divo janitā pṛthivyāḥ
janitāgnerjanitā sūryasya janitendrasya janitota viṣṇoḥ
brahmā devānāṃ padavīḥ kavīnāṃ ṛṣirviprāṇāṃ mahiṣomṛgāṇām
śyeno gṛdhrāṇāṃ svadhitirvanānāṃ somaḥ pavitramatyeti rebhan
prāvīvipadvāca ūrmiṃ na sindhurgira stomānpavamāno manīṣāḥ
antaḥ paśyanvṛjanemāvarāṇyā tiṣṭhati vṛṣabho goṣu jānan
agniṃ vo vṛdhantamadhvarāṇāṃ purūtamam
acchā naptre sahasvate
ayaṃ yathā na ābhuvattvaṣṭā rūpeva takṣyā
asya kratvā yaśasvataḥ
ayaṃ viśvā abhi śriyo 'gnirdeveṣu patyate
ā vājairupa no gamat
imamindra sutaṃ piba jyeṣṭhamamartyaṃ madam
śukrasya tvābhyakṣarandhārā ṛtasya sādane
na kiṣṭvadrathītaro harī yadindra yacchase
na kiṣṭvānu majmanā na kiḥ svaśva ānaśe
indrāya nūnamarcatokthāni ca bravītana
sutā amatsurindavo jyeṣṭhaṃ namasyatā sahaḥ
indra juṣasva pra vahā yāhi śūra hariha
pibā sutasya matirna madhoścakānaścārurmadāya
indra jaṭharaṃ navyaṃ na pṛṇasva madhordivo na
asya sutasya svā3rnopa tvā madāḥ suvāco asthuḥ
indrasturāṣāṇmitro na jaghāna vṛtraṃ yatirna
bibheda valaṃ bhṛgurna sasāhe śatrūnmade somasya
govitpavasva vasuviddhiraṇyavidretodhā indo bhuvaneṣvarpitaḥ
tvaṃ suvīro asi soma viśvavittaṃ tvā nara upa girema āsate
tvaṃ nṛcakṣā asi soma viśvataḥ pavamāna vṛṣabha tā vi dhāvasi
sa naḥ pavasva vasumaddhiraṇyavadvayaṃ syāma bhuvaneṣu jīvase
īśāna imā bhuvanāni īyase yujāna indo haritaḥ suparṇyaḥ
tāste kṣarantu madhumadghṛtaṃ payastava vrate soma tiṣṭhantu kṛṣṭayaḥ
pavamānasya viśvavitpra te sargā asṛkṣata
sūryasyeva na raśmayaḥ
ketuṃ kṛṇvaṃ divaspari viśvā rūpābhyarṣasi
samudraḥ soma pinvase
jajñāno vācamiṣyasi pavamāna vidharmaṇi
krandaṃ devo na sūryaḥ
pra somāso adhanviṣuḥ pavamānāsa indavaḥ
śrīṇānā apsu vṛñjate
abhi gāvo adhanviṣurāpo na pravatā yatīḥ
punānā indramāśata
pra pavamāna dhanvasi somendrāya mādanaḥ
nṛbhiryato vi nīyase
indo yadadribhiḥ sutaḥ pavitraṃ paridīyase
aramindrasya dhāmne
tvaṃ soma nṛmādanaḥ pavasva carṣaṇīdhṛtiḥ
sasniryo anumādyaḥ
pavasva vṛtrahantama ukthebhiranumādyaḥ
śuciḥ pāvako adbhutaḥ
śuciḥ pāvaka ucyate somaḥ sutaḥ sa madhumān
devāvīraghaśaṃsahā
pra kavirdevavītaye 'vyā vārebhiravyata
sāhvānviśvā abhi spṛdhaḥ
sa hi ṣmā jaritṛbhya ā vājaṃ gomantaminvati
pavamānaḥ sahasriṇam
pari viśvāni cetasā mṛjyase pavase matī
sa naḥ soma śravo vidaḥ
abhyarṣa bṛhadyaśo maghavadbhyo dhruvaṃ rayim
iṣaṃ stotṛbhya ā bhara
tvaṃ rājeva suvrato giraḥ somāviveśitha
punāno vahne adbhuta
sa vahnirapsu duṣṭaro mṛjyamāno gabhastyoḥ
somaścamūṣu sīdati
krīḍurmakho na maṃhayuḥ pavitraṃ soma gacchasi
dadhatstotre suvīryam
yavaṃyavaṃ no andhasā puṣṭaṃpuṣṭaṃ pari srava
viśvā ca soma saubhagā
indo yathā tava stavo yathā te jātamandhasaḥ
ni barhiṣi priye sadaḥ
uta no govidaśvavitpavasva somāndhasā
makṣūtamebhirahabhiḥ
yo jināti na jīyate hanti śatrumabhītya
sa pavasva sahasrajit
yāste dhārā madhuścuto 'sṛgraminda ūtaye
tābhiḥ pavitramāsadaḥ
so arṣendrāya pītaye tiro vārāṇyavyayā
sīdannṛtasya yonimā
tvaṃ soma pari srava svādiṣṭho aṅgirobhyaḥ
varivoviddhṛtaṃ payaḥ
tava śriyo varṣyasyeva vidyutogneścikitra uṣasāmivetayaḥ
yadoṣadhīrabhisṛṣṭo vanāni ca pari svayaṃ cinuṣe annamāsani
vātopajūta iṣito vaśāṃ anu tṛṣu yadannā veviṣadvitiṣṭhase
ā te yatante rathyo3 yathā pṛthakśardhāṃsyagne ajarasya dhakṣataḥ
medhākāraṃ vidathasya prasādhanamagniṃ hotāraṃ paribhūtaraṃ matim
tvāmarbhasya haviṣaḥ samānamittavāṃ maho vṛṇate nānyaṃ tvat
purūruṇā ciddhyastyavo nūnaṃ vāṃ varuṇa
mitra vaṃsi vāṃ sumatim
tā vāṃ samyagadruhvāṇeṣamaśyāma dhāma ca
vayaṃ vāṃ mitrā syāma
pātaṃ no mitrā pāyubhiruta trāyethāṃ sutrātrā
sāhyāma dasyūṃ tanūbhiḥ
uttiṣṭhannojasā saha pītvā śipre avepayaḥ
somamindra camūsutam
anu tvā rodasī ubhe spardhamānamadadetām
indra yaddasyuhābhavaḥ
vācamaṣṭāpadīmahaṃ navasraktimṛtāvṛdham
indrātparitanvaṃ mame
indrāgnī yuvāmime3 'bhi stomā anūṣata
pibataṃ śambhuvā sutam
yā vāṃ santi puruspṛho niyuto dāśuṣe narā
indrāgnī tābhirā gatam
tābhirā gacchataṃ naropedaṃ savanaṃ sutam
indrāgnī somapītaye
arṣā soma dyumattamo 'bhi droṇāni roruvat
sīdanyonau yoneṣvā
apsā indrāya vāyave varuṇāya marudbhyaḥ
somā arṣantu viṣṇave
iṣaṃ tokāya no dadhadasmabhyaṃ soma viśvataḥ
ā pavasva sahasriṇam
soma u ṣvāṇaḥ sotṛbhiradhi ṣṇubhiravīnām
aśvayeva haritā yāti dhārayā mandrayā yāti dhārayā
anūpe gomāngobhirakṣāḥ somo dugdhābhirakṣāḥ
samudraṃ na saṃvaraṇānyagmanmandī madāya tośate
yatsoma citramukthyaṃ divyaṃ pārthivaṃ vasu
tannaḥ punāna ā bhara
vṛṣā punāna āyuṃṣi stanayannadhi barhiṣi
hariḥ sanyonimāsadaḥ
yuvaṃ hi sthaḥ svaḥpatī indraśca soma gopatī
īśānā pipyataṃ dhiyaḥ
indro madāya vāvṛdhe śavase vṛtrahā nṛbhiḥ
taminmahatsvājiṣūtimarbhe havāmahe sa vājeṣu pra no 'viṣat
asi hi vīra senyo 'si bhūri parādadiḥ
asi dabhrasya cidvṛdho yajamānāya śikṣasi sunvate bhūri te vasu
yadudīrata ājayo dhṛṣṇave dhīyate dhanām
yuṅkṣvā madacyutā harī kaṃ hanaḥ kaṃ vasau dadho 'smāṃ indra vasau dadhaḥ
svādoritthā viṣūvato madhvaḥ pibanti gauryaḥ
yā indreṇa sayāvarīrvṛṣṇā madanti śobhase vasvīranu svarājyam
tā asya pṛśanāyuvaḥ somaṃ śrīṇanti pṛśnayaḥ
priyā indrasya dhenavo vajraṃ hinvanti sāyakaṃ vasvīranu svarājyam
tā asya namasā sahaḥ saparyanti pracetasaḥ
vratānyasya saścire purūṇi pūrvacittaye vasvīranu svarājyam
asāvyaṃśurmadāyāpsu dakṣo giriṣṭhāḥ
śyeno na yonimāsadat
śubhramandho devavātamapsu dhautaṃ nṛbhiḥ sutam
svadanti gāvaḥ payobhiḥ
ādīmaśvaṃ na hetāramaśūśubhannamṛtāya
madho rasaṃ sadhamāde
abhi dyubhnaṃ bṛhadyaśa iṣaspate dīdihi deva devayum
vi kośaṃ madhyamaṃ yuva
ā vacyasva sudakṣa camvoḥ suto viśāṃ vahnirna viśpatiḥ
vṛṣṭiṃ divaḥ pavasva rītimapo jinvangaviṣṭaye dhiyaḥ
prāṇā śiśurmahīnāṃ hinvannṛtasya dīdhitim
viśvā pari priyā bhuvadadha dvitā
upa tritasya pāṣyo3rabhakta yadguhā padam
yajñasya sapta dhāmabhiradha priyam
trīṇi tritasya dhārayā pṛṣṭeṣvairayadrayim
mimīte asya yojanā vi sukratuḥ
pavasva vājasātaye pavitre dhārayā sutaḥ
indrāya soma viṣṇave devebhyo madhumattaraḥ
tvāṃ rihanti dhītayo hariṃ pavitre adruhaḥ
vatsaṃ jātaṃ na mātaraḥ pavamāna vidharmaṇi
tvaṃ dyāṃ ca mahivrata pṛthivīṃ cāti jabhriṣe
prati drāpimamuñcathāḥ pavamāna mahitvanā
indurvājī pavate gonyoghā indre somaḥ saha invanmadāya
hanti rakṣo bādhate paryarātiṃ varivaskṛṇvanvṛjanasya rājā
adha dhārayā madhvā pṛcānastiro roma pavate adridugdhaḥ
indurindrasya sakhyaṃ juṣāṇo devo devasya matsaro madāya
abhi vratāni pavate punāno devo devāntsvena rasena pṛñcan
indurdharmāṇyṛtuthā vasāno daśa kṣipo avyata sāno avye
ā te agna idhīmahi dyumantaṃ devājaram
yuddha syā te panīyasī samiddīdayati dyavīṣaṃ stotṛbhya ā bhara
ā te agna ṛcā haviḥ śukrasya jyotiṣaspate
suścandra dasma viśpate havyavāṭtubhyaṃ hūyata iṣaṃ stotṛbhya ā bhara
obhe suścandra viśpate darvī śrīṇīṣa āsani
uto na utpupūryā uktheṣu śavasaspata iṣaṃ stotṛbhya ā bhara
indrāya sāma gāyata viprāya bṛhate bṛhat
brahmākṛte vipaścite panasyave
tvamindrābhibhūrasi tvaṃ sūryamarocayaḥ
viśvakarmā viśvadevo mahāṃ asi
vibhrājaṃ jyotiṣā tva3ragaccho rocanaṃ divaḥ
devāsta indra sakhyāya yemire
asāvi soma indra te śaviṣṭha dhṛṣṇavā gahi
ā tvā pṛṇaktvindriyaṃ rajaḥ sūryo na raśmibhiḥ
ā tiṣṭha vṛtrahanrathaṃ yuktā te brahmaṇā harī
arvācīnaṃ su te mano grāvā kṛṇotu vagnunā
indramiddharī vahato 'pratidhṛṣṭaśavasam
ṛṣīṇāṃ suṣṭutīrupa yajñaṃ ca mānuṣāṇām
jyotiryajñasya pavate madhu priyaṃ pitā devānāṃ janitā vibhūvasuḥ
dadhāti ratnaṃ svadhayorapīcyaṃ madintamo matsara indriyo rasaḥ
abhikrandankalaśaṃ vājyarṣati patirdivaḥ śatadhāro vicakṣaṇaḥ
harirmitrasya sadaneṣu sīdati marmṛjāno 'vibhiḥ sindhubhirvṛṣā
agre sindhūnāṃ pavamāno arṣatyagre vāco agriyo goṣu gacchasi
agre vājasya bhajase mahaddhanaṃ svāyudhaḥ sotṛbhiḥ soma sūyase
asṛkṣata pra vājino gavyā somāso aśvayā
śukrāso vīrayāśavaḥ
śumbhamāno ṛtāyubhirmṛjyamānā gabhastyoḥ
pavante vāre avyaye
te viśvā dāśuṣe vasu somā divyāni pārthivā
pavantāmāntarikṣyā
pavasva devavīrati pavitraṃ soma raṃhyā
indramindo vṛṣā viśa
ā vacyasva mahi psaro vṛṣendo dyumnavattamaḥ
ā yoniṃ dharṇasiḥ sadaḥ
adhukṣata priyaṃ madhu dhārā sutasya vedhasaḥ
apo vasiṣṭa sukratuḥ
mahāntaṃ tvā mahīranvāpo arṣanti sindhavaḥ
yadgobhirvāsayiṣyase
samudro apsu māmṛje viṣṭambho dharuṇo divaḥ
somaḥ pavitre asmayuḥ
acikradadvṛṣā harirmahānmitro na darśataḥ
saṃ sūryeṇa didyute
girasta inda ojasā marmṛjyante apasyuvaḥ
yābhirmadāya śumbhase
taṃ tvā madāya ghṛṣvaya u lokakṛtnumīmahe
tava praśastaye mahe
goṣā indo nṛṣā asyaśvasā vājasā uta
ātmā yajñasya pūrvyaḥ
asmabhyamindavindriyaṃ madhoḥ pavasva dhārayā
parjanyo vṛṣṭimāṃ iva
sanā ca soma jeṣi ca pavamāna mahi śravaḥ
athā no vasyasaskṛdhi
sanā jyotiḥ sanā svā3rviśvā ca soma saubhagā
athā no vasyasaskṛdhi
sanā dakṣamuta kratumapa soma mṛdho jahi
athā no vasyasaskṛdhi
pavītāraḥ punītana somamindrāya pātave
athā no vasyasaskṛdhi
tvaṃ sūrye na ā bhaja tava kratvā tavotibhiḥ
athā no vasyasaskṛdhi
tava kratvā tavotibhirjyokpaśyema sūryam
athā no vasyasaskṛdhi
abhyarṣa svāyudha soma dvibarhasaṃ rayim
athā no vasyasaskṛdhi
abhyā3rṣānapacyuto vājintsamatsu sāsahiḥ
athā no vasyasaskṛdhi
tvāṃ yajñairavīvṛdhanpavamāna vidharmaṇi
athā no vasyasaskṛdhi
rayiṃ naścitramaśvinamindo viśvāyumā bhara
athā no vasyasaskṛdhi
taratsa mandī dhāvati dhārā sutasyāndhasaḥ
taratsa mandī dhāvati
usrā veda vasūnāṃ marttasya devyavasaḥ
taratsa mandī dhāvati
dhvasrayoḥ puruṣantyorā sahasrāṇi dadmahe
taratsa mandī dhāvati
ā yayostriṃśataṃ tanā sahasrāṇi ca dadmahe
taratsa mandī dhāvati
ete somā asṛkṣata gṛṇānāḥ śavase mahe
madintamasya dhārayā
abhi gavyāni vītaye nṛmṇā punāno arṣasi
sanadvājaḥ pari srava
uta no gomatīriṣo viśvā arṣa pariṣṭubhaḥ
gṛṇāno jamadagninā
imaṃ stomamarhate jātavedase rathamiva saṃ mahemā manīṣayā
bhadrā hi naḥ pramatirasya saṃsadyagne sakhye mā riṣāmā vayaṃ tava
bharāmedhmaṃ kṛṇavāmā havīṃṣi te citayantaḥ parvaṇāparvaṇā vayam
jīvātave prataraṃ sādhayā dhiyo 'gne sakhye ma riṣāmā vayaṃ tava
śakema tvā samidhaṃ sādhayā dhiyastve devā haviradantyāhutam
tvamādityāṃ ā vaha tānhyū3śmasyagne sakhye mā riṣāmā vayaṃ tava
prati vāṃ sūra udite mitraṃ gṛṇīṣe varuṇam
aryamaṇaṃ riśādasam
rāyā hiraṇyayā matiriyamavṛkāya śavase
iyaṃ viprāmedhasātaye
te syāma deva varuṇa te mitra sūribhiḥ saha
iṣaṃ svaśca dhīmahi
bhindhi viśvā apa dviṣaḥ pari bādho jahī mṛdhaḥ
vasu spārhaṃ tadā bhara
yasya te viśvamānuṣagbhūrerdattasya vedati
vasu spārhaṃ tadā bhara
yadvīḍāvindra yatsthire yatparśāne parābhṛtam
vasu spārhaṃ tadā bhara
yajñasya hi stha ṛtvijā sasnī vājeṣu karmasu
indrāgnī tasya bodhatam
tośāsā rathayāvānā vṛtrahaṇāparājitā
indrāgnī tasya bodhatam
idaṃ vāṃ madiraṃ madhvadhukṣannadribhirnaraḥ
indrāgnī tasya bodhatam
indrāyendo marutvate pavasva madhumattamaḥ
arkasya yonimāsadam
taṃ tvā viprā vacovidaḥ pariṣkṛṇvanti dharṇasim
saṃ tvā mṛjantyāyavaḥ
rasaṃ te mitro aryamā pibantu varuṇaḥ kave
pavamānasya marutaḥ
mṛjyamānaḥ suhastya samudre vācaminvasi
rayiṃ piśaṅgaṃ bahulaṃ puruspṛhaṃ pavamānābhyarṣasi
punāno vare pavamano avyaye vṛṣo acikradadvane
devānāṃ soma pavamāna niṣkṛtaṃ gobhirañjāno arṣasi
etamu tyaṃ daśa kṣipo mṛjanti sindhumātaram
samādityebhirakhyata
samindreṇota vāyunā suta eti pavitra ā
saṃ sūryasya raśmibhiḥ
sa no bhagāya vāyave pūṣṇe pavasva madhumān
cārurmitre varuṇe ca
revatīrnaḥ sadhamāda indre santu tuvivājāḥ
kṣumanto yābhirmadema
ā gha tvāvāṃ tmanā yuktaḥ stotṛbhyo dhṛṣṇavīyānaḥ
ṛṇorakṣaṃ na cakryoḥ
ā yadduvaḥ śatakratavā kāmaṃ jaritR^īṇām
ṛṇorakṣaṃ na śacībhiḥ
surūpakṛtnumūtaye sudughāmiva goduhe
juhūmasi dyavidyavi
upa naḥ savanā gahi somasya somapāḥ piba
godā idrevato madaḥ
athā te antamānāṃ vidyāma sumatīnām
mā no ati khya ā gahi
ubhe yadindra rodasī āpaprāthoṣā iva
mahāntaṃ tvā mahīnāṃ samrājaṃ carṣaṇīnām
devī janitryajījanadbhadrā janitryajījanat
dīrghaṃ hyaṅkuśaṃ yathā śaktiṃ bibharṣi mantumaḥ
pūrveṇa maghavanpadā vayāmajo yathā yamaḥ
devī janitryajījanadbhadrā janitryajījanat
ava sma durhṛṇāyato marttasya tanuhi sthiram
adhaspadaṃ tamīṃ kṛdhi yo asmāṃ abhidāsati
devī janitryajījanadbhadrā janitryajījanat
pari svāno giriṣṭhāḥ pavitre somo akṣarat
madeṣu sarvadhā asi
tvaṃ viprastvaṃ kavirmadhu pra jātamandhasaḥ
madeṣu sarvadhā asi
tve viśve sajoṣaso devāsaḥ pītimāśata
madeṣu sarvadhā asi
sa sunve yo vasūnāṃ yo rāyāmānetā ya iḍānām
somo yaḥ sukṣitīnām
yasya ta indraḥ pibādyasya maruto yasya vāryamaṇā bhagaḥ
ā yena mitrāvaruṇā karāmaha endramavase mahe
taṃ vaḥ sakhāyo madāya punānamabhi gāyata
śiśuṃ na havyaiḥ svadayanta gūrtibhiḥ
saṃ vatsa iva mātṛbhirindurhinvāno ajyate
devāvīrmado matibhiḥ pariṣkṛtaḥ
ayaṃ dakṣāya sādhano 'yaṃ śardhāya vītaye
ayaṃ devebhyo madhumattaraḥ sutaḥ
somāḥ pavanta indavo 'smabhyaṃ gātuvittamāḥ
mitrāḥ suvānā arepasaḥ svādhyaḥ svarvidaḥ
te pūtāso vipaścitaḥ somāso dadhyāśiraḥ
sūrāso na darśatāso jigatnavo dhruvā ghṛte
suṣvāṇāso vyadribhiścitānā goradhi tvaci
iṣamasmabhyamabhitaḥ samasvaranvasuvidaḥ
ayā pavā pavasvainā vasūni māṃścatva indo sarasi pra dhanva
braghnaścidyasya vāto na jūtiṃ purumedhāścittakave naraṃ dhāt
uta na enā pavayā pavasvādhi śrute śravāyyasya tīrthe
ṣaṣṭiṃ sahasrā naiguto vasūni vṛkṣaṃ na pakvaṃ dhūnavadraṇāya
mahīme asya vṛṣa nāma śūṣe māṃścatve vā pṛśane vā vadhatre
asvāpayannigutaḥ snehayaccāpāmitrāṃ apācito acetaḥ
agne tvaṃ no antama uta trātā śivo bhuvo varūthyaḥ
vasuragnirvasuśravā acchā nakṣi dyumattamo rayiṃ dāḥ
taṃ tvā śociṣṭha dīdivaḥ sumnāya nūnamīmahe sakhibhyaḥ
imā nu kaṃ bhuvanā sīṣadhemendraśca viśve ca devāḥ
yajñaṃ ca nastanvaṃ ca prajāṃ cādityairindraḥ saha sīṣadhātu
ādityairindraḥ sagaṇo marudbhirasmabhyaṃ bheṣajā karat
pra va indrāya vṛtrahantamāya viprāya gāthaṃ gāyata yaṃ jujoṣate
arcantyarkaṃ marutaḥ svarkā ā stobhati śruto yuvā sa indraḥ
upa prakṣe madhumati kṣiyantaḥ puṣyema rayiṃ dhīmahe ta indra
pra kāvyamuśaneva bruvāṇo devo devānāṃ janimā vivakti
mahivrataḥ śucibandhuḥ pāvakaḥ padā varāho abhyeti rebhan
pra haṃsāsastṛpalā vagnumacchāmādastaṃ vṛṣagaṇā ayāsuḥ
āṅgoṣiṇaṃ pavamānaṃ sakhāyo durmarṣaṃ vāṇaṃ pra vadanti sākam
sa yojata urugāyasya jūtiṃ vṛthā krīḍantaṃ mimate na gāvaḥ
parīṇasaṃ kṛṇute tigmaśṛṅgo divā harirdadṛśe naktamṛjraḥ
pra svānāso rathā ivārvanto na avasyavaḥ
somāso rāye akramuḥ
hinvānāso rathā iva dadhanvire gabhastyoḥ
bharāsaḥ kāriṇāmiva
rājāno na praśastibhiḥ somāso gobhirañjate
yajño na sapta dhātṛbhiḥ
pari svānāsa indavo madāya barhaṇā girā
madho arṣanti dhārayā
āpānāso vivasvato jinvanta uṣaso bhagam
sūrā aṇvaṃ vi tanvate
apa dvārā matīnāṃ pratnā ṛṇvanti kāravaḥ
vṛṣṇo harasa āyavaḥ
samīcīnāsa āśata hotāraḥ saptajānayaḥ
padamekasya piprataḥ
nābhā nābhiṃ na ā dade cakṣuṣā sūrya dṛśe
kaverapatyamā duhe
abhi priyaṃ divaspadamadhvaryubhirguhā hitam
sūraḥ pasyati cakṣasā
asṛgramindavaḥ pathā dharmannṛtasya suśriyaḥ
vidānā asya yojanā
pra dhārā madho agriyo mahīrapo vi gāhate
havirhaviḥṣu vandyaḥ
pra yujā vāco agriyo vṛṣo acikradadvane
sadmābhi satyo adhvaraḥ
pari yatkāvyā kavirnṛmṇā punāno arṣati
svarvājī siṣāsati
pavamāno abhi spṛdho viśo rājeva sīdati
yadīmṛṇvanti vedhasaḥ
avyā vāre pari priyo harirvaneṣu sīdati
rebho vanuṣyate mati 1133
sa vāyumindramaśvinā sākaṃ madena gacchati
raṇā yo asya dharmaṇā
ā mitre varuṇe bhage madhoḥ pavanta ūrmayaḥ
vidānā asya śakmabhiḥ
asmabhyaṃ rodasī rayiṃ madhvo vājasya sātaye
śravo vasūni sañjitam
ā te dakṣaṃ mayobhuvaṃ vahnimadyā vṛṇīmahe
pāntamā puruspṛham
ā mandramā vareṇyamā vipramā manīṣiṇam
pāntamā puruspṛham
ā rayimā sucetunamā sukrato tanūṣvā
pāntamā puruspṛham
mūrdhānaṃ divo aratiṃ pṛthivyā vaiśvānaramṛta ā jātamagnim
kaviṃ samrājamatithiṃ janānāmāsannaḥ pātraṃ janayanta devāḥ
tvāṃ viśve amṛta jāyamānaṃ śiśuṃ na devā abhi saṃ navante
tava kratubhiramṛtatvamāyanvaiśvānara yatpitroradīdeḥ
nābhiṃ yajñānāṃ sadanaṃ rayīṇāṃ mahāmāhāvamabhi saṃ navanta
vaiśvānaraṃ rathyamadhvarāṇāṃ yajñasya ketuṃ janayanta devāḥ
pra vo mitrāya gāyata varuṇāya vipā girā
mahikṣatrāvṛtaṃ bṛhat
samrājā yā ghṛtayonī mitraścobhā varuṇaśca
devā deveṣu praśastā
tā naḥ śaktaṃ parthivasya maho rāyo divyasya
mahi vāṃ kṣatraṃ deveṣu
indrā yāhi citrabhāno sutā ime tvāyavaḥ
aṇvībhistanā pūtāsaḥ
indrā yāhi dhiyeṣito viprajūtaḥ sutāvataḥ
upa brahmāṇi vāghataḥ
indrā yāhi tūtujāna upa brahmāṇi harivaḥ
sute dadhiṣva naścanaḥ
tamīḍiṣva yo arciṣā vanā viśvā pariṣvajat
kṛṣṇā kṛṇoti jihvayā
ya iddha āvivāsati sumnamindrasya martyaḥ
dyumnāya sutarā apaḥ
tā no vājavatīriṣa āśūnpipṛtamarvataḥ
endramagniṃ ca voḍhave
pro ayāsīdindurindrasya niṣkṛtaṃ sakhā sakhyurna pra mināti saṅgiram
marya iva yuvatibhiḥ samarṣati somaḥ kalaśe śatayāmnā pathā
pra vo dhiyo mandrayuvo vipanyuvaḥ panasyuvaḥ saṃvaraṇeṣvakramuḥ
hariṃ krīḍantamabhyanūṣata stubho 'bhi dhenavaḥ payasedaśiśrayuḥ
ā naḥ soma saṃyataṃ pipyuṣīmiṣamindo pavasva pavamāna ūrmiṇā
yā no dohate trirahannasaścuṣī kṣumadvājavanmadhumatsuvīryam
na kiṣṭaṃ karmaṇā naśadyaścakāra sadāvṛdham
indraṃ na yajñairviśvagūrttamṛbhvasamadhṛṣṭaṃ dhṛṣṇumojasā
aṣāḍhamugraṃ pṛtanāsu sāsahiṃ yasminmahīrurujrayaḥ
saṃ dhenavo jāyamāne anonavurdyāvaḥ kṣāmīranonavuḥ
sakhāya ā ni ṣīdata punānāya pra gāyata
śiśuṃ na yajñaiḥ pari bhūṣata śriye
samī vatsaṃ na mātṛbhiḥ sṛjatā gayasādhanam
devāvyā3ṃ madamabhi dviśavasam
punātā dakṣasādhanaṃ yathā śardhāya vītaye
yathā mitrāya varuṇāya śantamam
pra vājyakṣāḥ sahasradhārastiraḥ pavitraṃ vi vāramavyam
sa vājyakṣāḥ sahasraretā adbhirmṛjāno gobhiḥ śrīṇānaḥ
pra soma yāhīndrasya kukṣā nṛbhiryemāno adribhiḥ sutaḥ
ye somāsaḥ parāvati ye arvāvati sunvire
ye vādaḥ śaryaṇāvati
ya ārjīkeṣu kṛtvasu ye madhye pastyānām
ye vā janeṣu pañcasu
te no vṛṣṭiṃ divaspari pavantāmā suvīryam
svānā devāsa indavaḥ
ā te vatso mano yamatparamāccitsadhasthāt
agne tvāṃ kāmaye girā
purutrā hi sadṛṅṅasi diśo viśvā anu prabhuḥ
samatsu tvā havāmahe
samatsvagnimavase vājayanto havāmahe
vājeṣu citrarādhasam
tvaṃ na indrā bhara ojo nṛmṇaṃ śatakrato vicarṣaṇe
ā vīraṃ pṛtanāsaham
tvaṃ hi naḥ pitā vaso tvaṃ mātā śatakrato babhūvitha
athā te sumnamīmahe
tvāṃ śuṣminpuruhūta vājayantamupa bruve sahaskṛta
sa no rāsva suvīryam
yadindra citra ma iha nāsti tvādātamadrivaḥ
rādhastanno vidadvasa ubhayāhastyā bhara
yanmanyase vareṇyamindra dyukṣaṃ tadā bhara
vidyāma tasya te vayamakūpārasya dāvanaḥ
yatte dikṣu prarādhyaṃ mano asti śrutaṃ bṛhat
tena dṛḍhā cidadriva ā vājaṃ darṣi sātaye
śiśuṃ jajñānaṃ haryataṃ mṛjanti śumbhanti vipraṃ maruto gaṇena
kavirgīrbhiḥ kāvyenā kaviḥ santsomaḥ pavitramatyeti rebhan
ṛṣimanā ya ṛṣikṛtsvarṣāḥ sahasranīthaḥ padavīḥ kavīnām
tṛtīyaṃ dhāma mahiṣaḥ siṣāsantsomo virājamanu rājati ṣṭup
camūṣacchyenaḥ śakuno vibhṛtvā govindurdrapsa āyudhāni bibhrat
apāmūrmiṃ sacamānaḥ samudraṃ turīyaṃ dhāma mahiṣo vivakti
ete somā abhi priyamindrasya kāmamakṣaran
vardhanto asya vīryam
punānāsaścamūṣado gacchanto vāyumaśvinā
te no dhatta suvīryam
indrasya soma rādhase punāno hārdi codaya
devānāṃ yonimāsadam
mṛjanti tvā deśa kṣipo hinvanti sapta dhītayaḥ
anu viprā amādiṣuḥ
devebhyastvā madāya kaṃ sṛjānamati meṣyaḥ
sa gobhirvāsayāmasi
punānaḥ kalaśeṣvā vastrāṇyaruṣo hariḥ
pari gavyānyavyata
maghona ā pavasva no jahi viśvā apa dviṣaḥ
indo sakhāyamā viśa
nṛcakṣasaṃ tvā vayamindrapītaṃ svarvidam
bhakṣīmahi prajāmiṣam
vṛṣṭiṃ divaḥ pari srava dyumnaṃ pṛthivyā adhi
saho naḥ soma pṛtsu dhāḥ
somaḥ punāno arṣati sahasradhāro atyaviḥ
vāyorindrasya niṣkṛtam
pavamānamavasyavo vipramabhi pra gāyata
suṣvāṇaṃ devavītaye
pavante vājasātaye somāḥ sahasrapājasaḥ
gṛṇānā devavītaye
uta no vājasātaye pavasva bṛhatīriṣaḥ
dyumadindo suvīryam
atyā hiyānā na hetṛbhirasṛgraṃ vājasātaye
vi vāramavyamāśavaḥ
te naḥ sahasriṇaṃ rayiṃ pavantāmā suvīryam
suvānā devāsa indavaḥ
vāśrā arṣantīndavo 'bhi vatsaṃ na mātaraḥ
dadhanvire gabhastyoḥ
juṣṭa indrāya matsaraḥ pavamāna kanikradat
viśvā apa dviṣo jahi
apaghnanto arāvṇaḥ pavamānāḥ svardṛśaḥ
yonāvṛtasya sīdata
somā asṛgramindavaḥ sutā ṛtasya dhārayā
indrāya madhumattamāḥ
abhi viprā anūṣata gāvo vatsaṃ na dhenavaḥ
indraṃ somasya pītaye
madacyutkṣeti sādane sindhorūrmā vipaścit
somo gaurī adhi śritaḥ
divo nābhā vicakṣaṇo 'vyo vāre mahīyate
somo yaḥ sukratuḥ kaviḥ
yaḥ somaḥ kalaśeṣvā antaḥ pavitra āhitaḥ
taminduḥ pari ṣasvaje
pra vācaminduriṣyati samudrasyādhi viṣṭapi
jinvankośaṃ madhuścutam
nityastotro vanaspatirdhenāmantaḥ sabardughām
hinvāno mānuṣā yujā
ā pavamāna dhāraya rayiṃ sahasravarcasam
asme indo svābhuvam
abhi priyā divaḥ kavirvipraḥ sa dhārayā sutaḥ
somo hinve parāvati
utte śuṣmāsa īrate sindhorūrmeriva svanaḥ
vāṇasya codayā pavim
prasave ta udīrate tisro vāco makhasyuvaḥ
yadavya eṣi sānavi
avyā vāraiḥ pari priyaṃ hariṃ hinvantyadribhiḥ
pavamānaṃ madhuścutam
ā pavasva madintama pavitraṃ dhārayā kave
arkasya yonimāsadam
sa pavasva madintama gobhirañjāno aktubhiḥ
endrasya jaṭharaṃ viśa
ayā vītī pari srava yasta indo madeṣvā
avāhannavatīrnava
puraḥ sadya itthādhiye divodāsāya śaṃbaram
adha tyaṃ turvaśaṃ yadumclsdir
pari no aśvamaśvavidgomadindo hiraṇyavat
kṣarā sahasriṇīriṣaḥ
apaghnanpavate mṛdho 'pa somo arāvṇaḥ
gacchannindrasya niṣkṛtam
maho no rāya ā bhara pavamāna jahī mṛdhaḥ
rāsvendo vīravadyaśaḥ
na tvā śataṃ ca na hruto rādho ditsantamā minan
yatpunāno makhasyase
ayā pavasva dhārayā yayā sūryamarocayaḥ
hinvāno mānuṣīrapaḥ
ayukta sūra etaśaṃ pavamāno manāvadhi
antarikṣeṇa yātave
uta tyā harito rathe sūro ayukta yātave
indurindra iti bruvan
agniṃ vo devamagnibhiḥ sajoṣā yajiṣṭhaṃ dūtamadhvare kṛṇudhvam
yo martyeṣu nidhruvirṛtāvā tapurmūrdhā ghṛtānnaḥ pāvakaḥ
prothadaśvo na yavase 'viṣyanyadā mahaḥ saṃvaraṇādvyasthāt
ādasya vāto anu vāti śociradha sma te vrajanaṃ kṛṣṇamasti
udyasya te navajātasya vṛṣṇo 'gne carantyajarā idhānāḥ
acchā dyāmaruṣo dhūma eṣi saṃ dūto agna īyase hi devān
tamindraṃ vājayāmasi mahe vṛtrāya hantave
sa vṛṣā vṛṣabho bhuvat
indraḥ sa dāmane kṛta ojiṣṭhaḥ sa bale hitaḥ
dyumnī ślokī sa somyaḥ
girā vajro na sambhṛtaḥ sabalo anapacyutaḥ
vavakṣa ugro astṛtaḥ
adhvaryo adribhiḥ sutaṃ somaṃ pavitra ā naya
punāhīndrāya pātave
tava tya indo andhaso devā madhorvyāśata
pavamānasya marutaḥ
divaḥ pīyūṣamuttamaṃ somamindrāya vajriṇe
sunotā madhumattamam
dharttā divaḥ pavate kṛtvyo raso dakṣo devānāmanumādyo nṛbhiḥ
hariḥ sṛjāno atyo na satvabhirvṛthā pājāṃsi kṛṇuṣe nadīṣvā
śūro na dhatta āyudhā gabhastyoḥ svā3ḥ siṣāsanrathiro gaviṣṭiṣu
indrasya śuṣmamīrayannapasyubhirindurhinvāno ajyate manīṣibhiḥ
indrasya soma pavamāna ūrmiṇā taviṣyamāṇo jaṭhareṣvā viśa
pra naḥ pinva vidyudabhreva rodasī dhiyā no vājāṃ upa māhi śaśvataḥ
yadindra prāgapāgudaṅnyagvā hūyase nṛbhiḥ
simā purū nṛṣūto asyānave 'si praśardha turvaśe
yadvā rume ruśame śyāvake kṛpa indra mādayase sacā
kaṇvāsastvā stomebhirbrahmavāhasa indrā yacchantyā gahi
ubhayaṃ śṛṇavacca na indro arvāgidaṃ vacaḥ
satrācyā maghavāntsomapītaye dhiyā śaviṣṭha ā gamat
taṃ hi svarājaṃ vṛṣabhaṃ tamojasā dhiṣaṇe niṣṭatakṣatuḥ
utopamānāṃ prathamo ni ṣīdasi somakāmaṃ hi te manaḥ
pavasva deva āyuṣagindraṃ gacchatu te madaḥ
vāyumā roha dharmaṇā
pavamāna ni tośase rayiṃ soma śravāyyam
indo samudramā viśa
apaghnanpavase mṛdhaḥ kratuvitsoma matsaraḥ
nudasvādevayuṃ janam
abhī no vājasātamaṃ rayimarṣa śataspṛham
indo sahasrabharṇasaṃ tuvidyumnaṃ vibhāsaham
vayaṃ te asya rādhaso vasorvaso puruspṛhaḥ
ni nediṣṭhatamā iṣaḥ syāma sumne te ādhrigo
pari sya svāno akṣaridinduravye madacyutaḥ
dhārā ya ūrdhvo adhvare bhrājā na yāti gavyayuḥ
pavasva soma mahāntsamudraḥ pitā devānāṃ viśvābhi dhāma
śukraḥ pavasva devebhyaḥ soma dive pṛthivyai śaṃ ca prajābhyaḥ
divo dharttāsi śukraḥ pīyūṣaḥ satye vidharmanvājī pavasva
preṣṭhaṃ vo atirthiṃ stuṣe mitramiva priyam
agne rathaṃ na vedyam
kavimiva praśaṃsyaṃ yaṃ devāsa iti dvitā
ni martyeṣvādadhuḥ
tvaṃ yaviṣṭha dāśuṣo nR^īṃpāhi śṛṇuhī giraḥ
rakṣā tokamuta tmanā
endra no gadhi priya satrājidagohya
girirna viśvataḥ pṛthuḥ patirdivaḥ
abhi hi satya somapā ubhe babhūtha rodasī
indrāsi sunvato vṛdhaḥ patirdivaḥ
tvaṃ hi śaśvatīnāmindra dharttā purāmasi
hantā dasyormanorvṛdhaḥ patirdivaḥ
purāṃ bhinduryuvā kaviramitaujā ajāyata
indro viśvasya karmaṇo dharttā vajrī puruṣṭutaḥ
tvaṃ valasya gomato 'pāvaradrivo bilam
tvāṃ devā abibhyuṣastujyamānāsa āviṣuḥ
indramīśānamojasābhi stomairanūṣata
sahasraṃ yasya rātaya uta vā santi bhūyasīḥ
akrāntsamudraḥ prathame vidharmaṃ janayanprajā bhuvanasya gopāḥ
vṛṣā pavitre adhi sāno avye bṛhatsomo vāvṛdhe svāno adriḥ
matsi vāyumiṣṭaye rādhase ca matsi mitrāvaruṇā pūyamānaḥ
matsi śardho mārutaṃ matsi devānmatsi dyāvāpṛthivī deva soma
mahattatsomo mahiṣaścakārāpāṃ yadgarbho 'vṛṇīta devān
adadhādindre pavamāna ojo 'janayatsūrye jyotirinduḥ
eṣa devo amartyaḥ parṇavīriva dīyate
abhi droṇānyāsadam
eṣa viprairabhiṣṭuto 'po devo vi gāhate
dadhadratnāni dāśuṣe
eṣa viśvāni vāryā śūro yanniva satvabhiḥ
pavamānaḥ siṣāsati
eṣa devo ratharyati pavamāno diśasyati
āviṣkṛṇoti vagvanum
eṣa devo vipanyubhiḥ pavamāna ṛtāyubhiḥ
harirvājāya mṛjyate
eṣa devo vipā kṛto 'ti hvarāṃsi dhāvati
pavamāno adābhyaḥ
eṣa divaṃ vi dhāvati tiro rajāṃsi dhārayā
pavamānaḥ kanikradat
eṣa divaṃ vyāsarattiro rajāṃsyaspṛtaḥ
pavamānaḥ svadhvaraḥ
eṣa pratnena janmanā devo devebhyaḥ sutaḥ
hariḥ pavitre arṣati
eṣa u sya puruvrato jajñāno janayanniṣaḥ
dhārayā pavate sutaḥ
eṣa dhiyā yātyaṇvya śūro rathebhirāśubhiḥ
gacchannindrasya niṣkṛtam
eṣa purū dhiyāyate bṛhate devatātaye
yatrāmṛtāsa āśata
etaṃ mṛjanti marjyamupa droṇeṣvāyavaḥ
pracakrāṇaṃ mahīriṣaḥ
eṣa hito vi nīyate 'ntaḥ śundhyāvatā pathā
yadī tuñjanti bhūrṇayaḥ
eṣa rukmibhirīyate vāji śubhrebhiraṃśubhiḥ
patiḥ sindhūnāṃ bhavan
eṣa śṛṅgāṇi dodhuvacchiśīte yūthyo3 vṛṣā
nṛmṇā dadhāna ojasā
eṣa vasūni pibdanaḥ paruṣā yayivāṃ ati
ava śādeṣu gacchati
etamu tyaṃ daśa kṣipo hariṃ hivanti yātave
svāyudhaṃ madintamam
eṣa u sya vṛṣā ratho 'vyā vārebhiravyata
gacchanvājaṃ sahasriṇam
etaṃ tritasya yoṣaṇo hariṃ hinvantyadribhiḥ
indumindrāya pītaye
eṣa sya mānuṣīṣvā śyeno na vikṣu sīdati
gacchaṃ jāro na yoṣitam
eṣa sya madyo raso 'va caṣṭe divaḥ śiśuḥ
ya indurvāramāviśat
eṣa sya pītaye suto harirarṣati dharṇasiḥ
krandanyonimabhi priyam
etaṃ tyaṃ harito daśa marmṛjyante apasyuvaḥ
yābhirmadāya śumbhate
eṣa vājī hito nṛbhirviśvavinmanasaspatiḥ
avyo vāraṃ vi dhāvati
eṣa pavitre akṣaratsomo devebhyaḥ sutaḥ
viśvā dhāmānyāviśan
eṣa devaḥ śubhāyate 'dhi yonāvamartyaḥ
vṛtrahā devavītamaḥ
eṣa vṛṣā kanikradaddaśabhirjāmibhiryataḥ
abhi droṇāni dhāvati
eṣa sūryamarocayatpavamāno adhi dyavi
pavitre matsaro madaḥ
eṣa sūryeṇa hāsate saṃvasāno vivasvatā
patirvāco adābhyaḥ
eṣa kavirabhiṣṭutaḥ pavitre adhi tośate
punāno ghnannapa dviṣaḥ
eṣa indrāya vāyave svarjitpari ṣicyate
pavitre dakṣasādhanaḥ
eṣa nṛbhirvi nīyate divo mūrdhā vṛṣā sutaḥ
somo vaneṣu viśvavit
eṣa gavyuracikradatpavamāno hiraṇyayuḥ
induḥ satrājidastṛtaḥ
eṣa śuṣmyasiṣyadadantarikṣe vṛṣā hariḥ
punāna indurindramā
eṣa śuṣmyadābhyaḥ somaḥ punāno arṣati
devāvīraghaśaṃsahā
sa sutaḥ pītaye vṛṣā somaḥ pavitre arṣati
vighnanrakṣāṃsi devayuḥ
sa pavitre vicakṣaṇo harirarṣati dharṇasiḥ
abhi yoniṃ kanikradat
sa vājī rocanā divaḥ pavamāno vi dhāvati
rakṣohā vāramavyayam
sa tritasyādhi sānavi pavamāno arocayat
jāmibhiḥ sūryaṃ saha
sa vṛtrahā vṛṣā suto varivovidadābhyaḥ
somo vājamivāsarat
sa devaḥ kavineṣito3 'bhi droṇāni dhāvati
indurindrāya maṃhayan
yaḥ pāvamānīradhyetyṛṣibhiḥ sambhṛtaṃ rasam
sarvaṃ sa pūtamaśnāti svaditaṃ mātariśvanā
pāvamānīryo adhyetyṛṣibhiḥ sambhṛtaṃ rasam
tasmai sarasvatī duhe kṣīraṃ sarpirmadhūdakam
pāvamānīḥ svastyayanīḥ sudughā hi ghṛtaścutaḥ
ṛṣibhiḥ saṃbhṛto raso brāhmaṇeṣvamṛtaṃ hitam
pāvamānīrdadhantu na imaṃ lokamatho amum
kāmāntsamardhayantu no devīrdevaiḥ samāhṛtāḥ
yena devāḥ pavitreṇātmānaṃ punate sadā
tena sahasradhāreṇa pāvamānīḥ punantu naḥ
pāvamānīḥ svastyayanīstābhirgacchati nāndanam
puṇyāṃśca bhakṣānbhakṣayatyamṛtatvaṃ ca gacchati
aganma mahā namasā yaviṣṭhaṃ yo dīdāya samiddhaḥ sve duroṇe
citrabhānuṃ rodasī antarurvī svāhutaṃ viśvataḥ pratyañcam
sa mahnā viśvā duritāni sāhvānagni ṣṭave dama ā jātavedāḥ
sa no rakṣiṣadduritādavadyādasmāngṛṇata uta no maghonaḥ
tvaṃ varuṇa uta mitro agne tvāṃ vardhanti matibhirvasiṣṭhāḥ
tve vasu suṣaṇanāni santu yūyaṃ pāta svastibhiḥ sadā naḥ
mahāṃ indro ya ojasā parjanyo vṛṣṭimāṃ iva
stomairvatsasya vāvṛdhe
kaṇvā indraṃ yadakrata stomairyajñasya sādhanam
jāmi bruvata āyudhā
prajāmṛtasya piprataḥ pra yadbharanta vahnayaḥ
viprā ṛtasya vāhasā
pavamānasya jighnato hareścandrā asṛkṣata
jīrā ajiraśociṣaḥ
pavamāno rathītamaḥ śubhrebhiḥ śubhraśastamaḥ
hariścandro marudgaṇaḥ
pavamān vyaśnuhi raśmibhirvājasātamaḥ
dadhatstotre suvīryam
parīto ṣiñcatā sutaṃ somo ya uttamaṃ haviḥ
dadhanvāṃ yo naryo apsvā3ntarā suṣāva somamadribhiḥ
nūnaṃ punāno 'vibhiḥ pari sravādabdhaḥ surabhintaraḥ
sute citvāpsu madāmo andhasā śrīṇanto gobhiruttaram
pari svānaścakṣase devamādanaḥ kraturindurvicakṣaṇaḥ
asāvi somo aruṣo vṛṣā harī rājeva dasmo abhi gā acikradat
punāno vāramatyeṣyavyayaṃ śyeno na yoniṃ ghṛtavantamāsadat
parjanyaḥ pitā mahiṣasya parṇino nābhā pṛthivyā giriṣu kṣayaṃ dadhe
svasāra āpo abhi gā udāsarantsaṃ grāvabhirvasate vīte adhvare
kavirvedhasyā paryeṣi māhinamatyo na mṛṣṭo abhi vājamarṣasi
apasedhanduritā soma no mṛḍa ghṛtā vasānaḥ pari yāsi nirṇijam
śrāyanta iva sūryaṃ viśvedindrasya bhakṣata
vasūni jāto janimānyojasā prati bhāgaṃ na dīdhimaḥ
alarṣirātiṃ vasudāmupa stuhi bhadrā indrasya rātayaḥ
yo asya kāmaṃ vidhato na roṣati mano dānāya codayan
yata indra bhayāmahe tato no abhyaṃ kṛdhi
maghavanchagdhi tava tanna ūtaye vi dviṣo vi mṛdho jahi
tvaṃ hi rādhaspate rādhaso mahaḥ kṣayasyāsi vidhrattā
taṃ tvā vayaṃ maghavannindra girvaṇaḥ sutāvanto havāmahe
tvaṃ somāsi dhārayurmandra ojiṣṭho adhvare
pavasva maṃhayadrayiḥ
tvaṃ suto madintamo dadhanvānmatsarintamaḥ
induḥ satrājidastṛtaḥ
tvaṃ suṣvāṇo adribhirabhyarṣa kanikradat
dyumantaṃ śuṣmā bhara
pavasva devavītaya indo dhārābhirojasā
ā kalaśaṃ madhumāntsoma naḥ sadaḥ
tava drapsā udapruta indraṃ madāya vāvṛdhuḥ
tvāṃ devāso amṛtāya kaṃ papuḥ
ā naḥ sutāsa indavaḥ punānā dhāvatā rayim
vṛṣṭidyāvo rītyāpaḥ svarvidaḥ
pari tyaṃ haryataṃ hariṃ babhruṃ punanti vāreṇa
yo devānviśvāṃ itpari madena saha gacchati
dviryaṃ pañca svayaśasaṃ sakhāyo adrisaṃhatam
priyamindrasya kāmyaṃ prasnāpayanta ūrmayaḥ
indrāya soma pātave vṛtraghne pari ṣicyase
nare ca dakṣiṇāvate vīrāya sadanāsade
pavasva soma mahe dakṣāyāśvo na nikto vājī dhanāya
pra te sotāro rasaṃ madāya punanti somaṃ mahe dyumnāya
śiśuṃ jajñānaṃ hariṃ mṛjanti pavitre somaṃ devebhya indum
uṣo ṣu jātamapturaṃ gobhirbhaṅgaṃ pariṣkṛtam
induṃ devā ayāsiṣuḥ
tamidvardhantu no giro vatsaṃ saṃśiśvarīriva
ya indrasya hṛdaṃsaniḥ
arṣā naḥ soma śaṃ gave dhukṣasva pipyuṣīmiṣam
vardhā samudramukthyam
ā ghā ye agnimindhate stṛṇanti barhirānuṣak
yeṣāmindro yuvā sakhā
bṛhannididhma eṣāṃ bhūri śastraṃ pṛthuḥ svaruḥ
yeṣāmindro yuvā sakhā
ayuddha idyudhā vṛtaṃ śūra ājati satvabhiḥ
yeṣāmindro yuvā sakhā
ya eka idvidayate vasu marttāya dāśuṣe
īśāno apratiṣkuta indro aṅga
yaściddhi tvā bahubhya ā sutāvāṃ āvivāsati
ugraṃ tatpatyate śava indro aṅga
kadā marttamarādhasaṃ padā kṣumpamiva sphurat
kadā naḥ śuśravadgira indro aṅga
gāyanti tvā gāyatriṇo 'rcantyarkamarkiṇaḥ
brahmāṇastvā śatakrata udvaṃśamiva yemire
yatsānoḥ sānvāruho bhūryaspaṣṭa karttvam
tadindro arthaṃ cetati yūthena vṛṣṇirejati
yuṅkṣvā hi keśinā harī vṛṣaṇā kakṣyaprā
athā na indra somapā girāmupaśrutiṃ cara
suṣamiddho na ā vaha devāṃ agne haviṣmate
hotaḥ pāvaka yakṣi ca
madhumantaṃ tanūnapādyajñaṃ deveṣu naḥ kave
adyā kṛṇuyhūtaye
narāśaṃsamiha priyamasminyajña upa hvaye
madhujihvaṃ haviṣkṛtam
agne sukhatame rathe devāṃ īḍita ā vaha
asi hotā manurhitaḥ
yadadya sūra udite 'nāgā mitro aryamā
suvāti savitā bhagaḥ
suprāvīrastu sa kṣayaḥ pra nu yāmantsudānavaḥ
ye no aṃho 'tipiprati
uta svarājo aditiradabdhasya vratasya ye
maho rājāna īśate
u tvā mandantu somāḥ kṛṇuṣva rādho adrivaḥ
ava brahmadviṣo jahi
padā paṇīnarādhaso ni bādhasva mahāṃ asi
na hi tvā kaśca na prati
tvamīśiṣe sutānāmindra tvamasutānām
tvaṃ rājā janānām
ā jāgṛvirvipra ṛtāṃ matīnāṃ somaḥ punāno asadaccamūṣu
sapanti yaṃ mithunāso nikāmā adhvaryavo rathirāsaḥ suhastāḥ
sa punāna upa sūre dadhāna obe aprā rodasī vi ṣa āvaḥ
priyā cidyasya priyasāsa ūtī sato dhanaṃ kāriṇe na pra yaṃsat
sa vardhitā vardhanaḥ pūyamānaḥ somo mīḍhvāṃ abhi no jyotiṣāvīt
yatra naḥ pūrve pitaraḥ padajñāḥ svarvido abhi gā adrimiṣṇan
mā cidanyadvi śaṃsata sakhāyo mā riṣaṇyata
indramitstotā vṛṣaṇaṃ sacā sute muhurukthā ca śaṃsata
avakrakṣiṇaṃ vṛṣabhaṃ yathā juvaṃ gāṃ na carṣaṇīsaham
vidveṣaṇaṃ saṃvananamubhayaṅkaraṃ maṃhiṣṭhamubhayāvinam
udu tye madhumattamā gira stomāsa īrate
satrājito dhanasā akṣitotayo vājanto rathā iva
kaṇvā iva bhṛgavaḥ sūryā iva viśvamiddhītamāśata
indraṃ stomebhirmahayanta āyavaḥ priyamedhāso asvaran
paryū ṣu pra dhanva vājasātaye pari vṛtrāṇi sakṣaṇiḥ
dviṣastaradhyā ṛṇayā na īrase
ajījano hi pavamāna sūryaṃ vidhāre śakmanā payaḥ
gojīrayā raṃhamānaḥ purandhyā
anu hi tvā sutaṃ soma madāmasi mahe samaryarājye
vājāṃ abhi pavamāna pra gāhase
pari pra dhanvendrāya soma svādurmitrāya pūṣṇe bhagāya
evāmṛtāya mahe kṣayāya sa śukro arṣa divyaḥ pīyūṣaḥ
indraste soma sutasya peyātkratve dakṣāya viśve ca devāḥ
sūryasyeva raśmayo drāvayitnavo matsarāsaḥ prasutaḥ sākamīrate
tantuṃ tataṃ pari sargāsa āśavo nendrādṛte pavate dhāma kiṃ cana
upo matiḥ pṛcyate sicyate madhu mandrājanī codate antarāsani
pavamānaḥ santaniḥ sunvatāmiva madhumāndrapsaḥ pari vāramarṣati
ukṣā mimeti prati yanti dhenavo devasya devīrupa yanti niṣkṛtam
atyakramīdarjunaṃ vāramavyayamatkaṃ na niktaṃ pari somo avyata
agniṃ naro dīdhitibhiraraṇyorhastacyutaṃ janayata praśastam
dūredṛśaṃ gṛhapatimathavyum
tamagnimaste vasavo nyṛṇvantsupraticakṣamavase kutaścit
dakṣāyyo yo dama āsa nityaḥ
preddho agne dīdihi puro no 'jasrayā sūrmyā yaviṣṭha
tvāṃ śaśvanta upa yanti vājāḥ
āyaṃ gauḥ pṛśnirakramīdasadanmātaraṃ puraḥ
pitaraṃ ca prayantsvaḥ
antaścarati rocanāsya prāṇādapānatī
vyakhyanmahiṣo divam
triṃśaddhāma vi rājati vākpataṅgāya dhīyate
prati vastoraha dyubhiḥ
upaprayanto adhvaraṃ mantraṃ vocemāgnaye
āre asme ca śṛṇvate
yaḥ snīhitīṣu pūrvyaḥ saṃjagmānāsu kṛṣṭiṣu
arakṣaddāśuṣe gayam
sa no vedo amātyamagnī rakṣatu śantamaḥ
utāsmānpātvaṃhasaḥ
uta bruvantu jantava udagnirvṛtrahājani
dhanañjayo raṇeraṇe
agne yuṅkṣvā hi ye tavāśvāso deva sādhavaḥ
araṃ vahantyāśavaḥ
acchā no yāhyā vahābhi prayāṃsi vītaye
ā devāntsomapītaye
udagne bhārata dyumadajasreṇa davidyutat
śocā vi bhāhyajara
pra sunvānāyāndhaso martto na vaṣṭa tadvacaḥ
apa śvānamarādhasaṃ hatā makhaṃ na bhṛgavaḥ
ā jāmiratke avyata bhuje na putra oṇyoḥ
sarajjāro na yoṣaṇāṃ varo na yonimāsadam
sa vīro dakṣasādhano vi yastastambha rodasī
hariḥ pavitre avyata vedhā na yonimāsadam
abhrātṛvyo anā tvamanāpirindra januṣā sanādasi
yudhedāpitvamicchase
na kī revantaṃ sakhyāya vindase pīyanti te surāśvaḥ
yadā kṛṇoṣi nadanuṃ samūhasyāditpiteva hūyase
ā tvā sahasramā śataṃ yuktā rathe hiraṇyaye
brahmayujo haraya indra keśino vahantu somapītaye
ā tvā rathe hiraṇyaye harī mayūraśepyā
śitipṛṣṭhā vahatāṃ madhvo andhaso vivakṣaṇasya pītaye
pibā tvā3sya girvaṇaḥ sutasya pūrvapā iva
pariṣkṛtasya rasina iyamāsutiścārurmadāya patyate
ā sotā pari ṣiñcatāśvaṃ na stomamapturaṃ rajasturam
vanaprakṣamudaprutam
sahasradhāraṃ vṛṣabhaṃ payoduhaṃ priyaṃ devāya janmane
ṛtena ya ṛtajāto vivāvṛdhe rājā deva ṛtaṃ bṛhat
agnirvṛtrāṇi jaṅghanaddraviṇasyurvipanyayā
samiddhaḥ śukra āhutaḥ
garbhe mātuḥ pituṣpitā vididyutāno akṣare
sīdannṛtasya yonimā
brahma prajāvadā bhara jātavedo vicarṣaṇe
agne yaddīdayaddivi
asya preṣā hemanā pūyamāno devo devebhiḥ samapṛkta rasam
sutaḥ pavitraṃ paryeti rebhanmiteva sadma paśumanti hotā
bhadrā vastrā samanyā ' '3 vasāno mahānkavirnivacanāni śaṃsan
ā vacyasva camvoḥ pūyamāno vicakṣaṇo jāgṛvirdevavītau
samu priyo mṛjyate sāno avye yaśastaro yaśasāṃ kṣaito asme
abhi svara dhanvā pūyamāno yūyaṃ pāta svastibhiḥ sadā naḥ
eto nvindraṃ stavāma śuddhaṃ śuddhena sāmnā
śuddhairukthairvāvṛdhvāṃsaṃ śuddhairāśīrvānmamattu
indra śuddho na ā gahi śuddhaḥ śuddhābhirūtibhiḥ
śuddho rayiṃ ni dhāraya śuddho mamaddhi somya
indra śuddho hi no rayiṃ śuddho ratnāni dāśuṣe
śuddho vṛtrāṇi jighnase śuddho vājaṃ siṣāsasi
agne stomaṃ manāmahe sidhramadya divispṛśaḥ
devasya draviṇasyavaḥ
agnirjuṣata no giro hotā yo mānuṣeṣvā
sa yakṣaddaivyaṃ janam
tvamagne saprathā asi juṣṭo hotā vareṇyaḥ
tvayā yajñaṃ vi tanvate
abhi tripṛṣṭhaṃ vṛṣaṇaṃ vayodhāmāṅgoṣiṇamavāvaśaṃta vāṇīḥ
vanā vasāno varuṇo na sindhūrvi ratnadhā dayate vāryāṇi
śūragrāmaḥ sarvavīraḥ sahāvānjetā pavasva sanitā dhanāni
tigmāyudhaḥ kṣipradhanvā samatsvaṣāḍhaḥ sāhvānpṛtanāsu śatrūn
urugavyūtirabhayāni kṛṇvantsamīcīne ā pavasvā purandhī
apaḥ siṣāsannuṣasaḥ svā3rgāḥ saṃ cikrado maho asmabhyaṃ vājān
tvamindra yaśā asyṛjīṣī śavasaspatiḥ
tvaṃ vṛtrāṇi haṃsyapratīnyeka itpurvanuttaścarṣaṇīdhṛtiḥ
tamu tvā nūnamasura pracetasaṃ rādho bhāgamivemahe
mahīva kṛttiḥ śaraṇā ta indra pra te sumnā no aśnavan
yajiṣṭhaṃ tvā vavṛmahe devaṃ devatrā hotāramamartyam
asya yajñasya sukratum
apāṃ napātaṃ subhagaṃ sudīditimagnimu śreṣṭhaśociṣam
sa no mitrasya varuṇasya so apāmā sumnaṃ yakṣate divi
yamagne pṛtsu martyamavā vājeṣu yaṃ junāḥ
sa yantā śaśvatīriṣaḥ
na kirasya sahantya paryetā kayasya cit
vājo asti śravāyyaḥ
sa vājaṃ viśvacarṣaṇirarvadbhirastu tarutā
viprebhirastu sanitā
sākamukṣo marjayanta svasāro daśa dhīrasya dhītayo dhanutrīḥ
hariḥ paryadravajjāḥ sūryasya droṇaṃ nanakṣe atyo na vājī
saṃ mātṛbhirna śiśurvāvaśāno vṛṣā dadhanve puruvāro adbhiḥ
maryo na yoṣāmabhi niṣkṛtaṃ yantsaṃ gacchate kalaśa usriyābhiḥ
uta pra pipya ūdharaghnyāyā indurdhārābhiḥ sacate sumedhāḥ
mūrdhānaṃ gāvaḥ payasā camūṣvabhi śrīṇanti vasubhirna niktaiḥ
pibā sutasya rasino matsvā na indra gomataḥ
āpirno bodhi sadhamādye vṛdhe3 'smāṃ avantu te dhiyaḥ
bhūyāma te sumatau vājino vayaṃ mā na starabhimātaye
asmāṃ citrābhiravatādabhiṣṭibhirā naḥ sumneṣu yāmaya
trirasmai sapta dhenavo duduhrire satyāmāśiraṃ parame vyomani
catvāryanyā bhuvanāni nirṇije cārūṇi cakre yadṛtairavardhata
sa bhakṣamāṇo amṛtasya cāruṇa ubhe dyāvā kāvyenā vi śaśrathe
tejiṣṭhā apo maṃhanā pari vyata yadī devasya śravasā sado viduḥ
te asya santu ketavo 'mṛtyavo 'dābhyāso januṣī ubhe anu
yebhirnṛmṇā ca devyā ca punata ādidrājānaṃ mananā agṛbhṇata
abhi vāyuṃ vītyarṣā gṛṇāno3 'bhi mitrāvaruṇā pūyamānaḥ
abhī naraṃ dhījavanaṃ ratheṣṭhāmabhīndraṃ vṛṣaṇaṃ vajrabāhum
abhi vastrā suvasanānyarṣābhi dhenūḥ sudughāḥ pūyamānaḥ
abhi candrā bharttave no hiraṇyābhyaśvānrathino deva soma
abhī no arṣa divyā vasūnyabhi viśvā pārthivā pūyamānaḥ
abhi yena draviṇamaśnavāmābhyārṣeyaṃ jamadagnivannaḥ
yajjāyathā apūrvya maghavanvṛtrahatyāya
tatpṛthivīmaprathayastadastabhnā uto divam
tatte yajño ajāyata tadarka uta haskṛtiḥ
tadviśvamabhibhūrasi yajjātaṃ yacca jantvam
āmāsu pakvamairaya ā sūryaṃ rohayo divi
gharmaṃ na sāmaṃ tapatā suvṛktibhirjuṣṭaṃ girvaṇase bṛhat
matsyapāyi te mahaḥ pātrasyeva harivo matsaro madaḥ
vṛṣā te vṛṣṇa indurvājī sahasrasātamaḥ
ā naste gantu matsaro vṛṣā mado vareṇyaḥ
sahāvāṃ indra sānasiḥ pṛtanaṣāḍamartyaḥ
tvaṃ hi śūraḥ sanitā codayo manuṣo ratham
sahāvāndasyumavratamoṣaḥ pātraṃ na śociṣā
pavasva vṛṣṭimā su no 'pāmūrmiṃ divaspari
ayakṣmā bṛhatīriṣaḥ
tayā pavasva dhārayā yayā gāva ihāgaman
janyāsa upa no gṛham
ghṛtaṃ pavasva dhārayā yajñeṣu devavītamaḥ
asmabhyaṃ vṛṣṭimā pava
sa na ūrje vyā3vyayaṃ pavitraṃ dhāva dhārayā
devāsaḥ śṛṇavanhi kam
pavamāno asiṣyadadrakṣāṃsyapajaṅghanat
pratnavadrocayanrucaḥ
pratyasmai pipīṣate viśvāni viduṣe bhara
araṅgamāya jagmaye 'paścādadhvane naraḥ
emenaṃ pratyetana somebhiḥ somapātamam
amatrebhirṛjīṣiṇamindraṃ sutebhirindubhiḥ
yadī sutebhirindubhiḥ somebhiḥ pratibhūṣatha
vedā viśvasya medhiro dhṛṣattantamideṣate
asmāasmā idandhaso 'dhvaryo pra bharā sutam
kuvitsamasya jenyasya śardhato 'bhiśasteravasvarat
babhrave nu svatavase 'ruṇāya divispṛśe
somāya gāthamarcata
hastacyutebhiradribhiḥ sutaṃ somaṃ punītana
madhāvā dhāvatā madhu
namasedupa sīdata dadhnedabhi śrīṇītana
indumindre dadhātana
amitrahā vicarṣaṇiḥ pavasva soma śaṃ gave
devebhyo anukāmakṛt
indrāya soma pātave madāya pari ṣicyase
manaścinmanasaspatiḥ
pavamāna suvīryaṃ rayiṃ soma rirīhi naḥ
indavindreṇa no yujā
uddhedabhi śrutāmaghaṃ vṛṣamaṃ naryāpasam
astārameṣi sūrya
nava yo navatiṃ puro bibheda bāhvojasā
ahiṃ ca vṛtrahāvadhīt
sa na indraḥ śivaḥ sakhāśvāvadgomadyavamat
urudhāreva dohate
vibhrāḍ bṛhatpibatu somyaṃ madhvāyurdadhadyajñapatāvavihrutam
vātajūto yo abhirakṣati tmanā prajāḥ piparti bahudhā vi rājati
vibhrāḍ bṛhatsubhṛtaṃ vājasātamaṃ dharmaṃ divo dharuṇe satyamarpitam
amitrahā vṛtrahā dasyuhantamaṃ jyotirjajñe asurahā sapatnahā
idaṃ śreṣṭhaṃ jyotiṣāṃ jyotiruttamaṃ viśvajiddhanajiducyate bṛhat
viśvabhrāḍ bhrājo mahi sūryo dṛśa uru paprathe saha ojo acyutam
indra kratuṃ na ā bhara pitā putrebhyo yathā
śikṣā ṇo asminpuruhūta yāmani jīva jyotiraśīmahi
mā no ajñātā vṛjanā durādhyo3 māśivāso 'va kramuḥ
tvayā vayaṃ pravataḥ śaśvatīrapo 'ti śūra tarāmasi
adyādyā śvaḥśva indra trāsva pare ca naḥ
viśvā ca no jaritR^īntsatpate ahā divā naktaṃ ca rakṣiṣaḥ
prabhaṅgī śūro maghavā tuvīmaghaḥ sammiślo viryāya kam
ubhā te bāhū vṛṣaṇā śatakrato ni yā vajraṃ mimikṣatuḥ
janīyanto nvagravaḥ putrīyantaḥ sudānavaḥ
sarasvantaṃ havāmahe
uta naḥ priyā priyāsu saptasvasā sujuṣṭā
sarasvatī stomyā bhūt
tatsaviturvareṇyaṃ bhargo devasya dhīmahi
dhiyo yo naḥ pracodayāt
somānāṃ svaraṇaṃ kṛṇuhi brahmaṇaspate
kakṣīvantaṃ ya auśijaḥ
agna āyūṃṣi pavase ā suvorjaṃ iṣaṃ ca naḥ
āre bādhasva ducchunām
tā naḥ śaktaṃ pārthivasya maho rāyo divyasya
mahi vā kṣatraṃ deveṣu
ṛtamṛtena sapanteṣiraṃ dakṣamāśāte
adruhā devau vardhete
vṛṣṭidyāvā rītyāpeṣaspatī dānumatyāḥ
bṛhantaṃ garttamāśāte
yuñjanti bradhnamaruṣaṃ carantaṃ pari tasthuṣaḥ
rocante rocanā divi
yuñjantyasya kāmyā harī vipakṣasā rathe
śoṇā dhṛṣṇū nṛvāhasā
ketuṃ kṛṇvannaketave peśo maryā apeśase
samuṣadbhirajāyathāḥ
ayaṃ soma indra tubhyaṃ sunve tubhyaṃ pavate tvamasya pāhi
tvaṃ ha yaṃ cakṛṣe tvaṃ vavṛṣa induṃ madāya yujyāya somam
sa īṃ ratho na bhuriṣāḍayoji mahaḥ purūṇi sātaye vasūni
ādīṃ viśvā nahuṣyāṇi jātā svarṣātā vana ūrdhvā navanta
śuṣmī śardho na mārutaṃ pavasvānabhiśastā divyā yathā viṭ
āpo na makṣū sumatirbhavā naḥ sahasrāpsāḥ pṛtanāṣāṇna yajñaḥ
tvamagne yajñānāṃ hotā viśveṣāṃ hitaḥ
devebhirmānuṣe jane
sa no mandrābhiradhvare jihvābhiryajā mahaḥ
ā devānvakṣi yakṣi ca
vetthā hi vedho adhvanaḥ pathaśca devāñjasā
agne yajñeṣu sukrato
hotā devo amartyaḥ purastādeti māyayā
vidathāni pracodayan
vājī vājeṣu dhīyate 'dhvareṣu pra ṇīyate
vipro yajñasya sādhanaḥ
dhiyā cakre vareṇyo bhūtānāṃ garbhamā dadhe
dakṣasya pitaraṃ tanā
ā sute siñcata śriyaṃ rodasyorabhiśriyam
rasā dadhīta vṛṣabham
te jānata svamokyā3ṃ saṃ vatsāso na mātṛbhiḥ
mitho nasanta jāmibhiḥ
upa srakveṣu bapsataḥ kṛṇvate dharuṇaṃ divi
indre agnā namaḥ svaḥ
tadidāsa bhuvaneṣu jyeṣṭaṃ yato jajñā ugrastveṣanṛmṇaḥ
sadyo jajñāno ni riṇāti śatrūnanu yaṃ viśve madantyūmāḥ
vāvṛdhānaḥ śavasā bhūryojāḥ śatrurdāsāya bhiyasaṃ dadhāti
avyanacca vyanacca sasni saṃ te navanta prabhṛtā madeṣu
tve kratumapi vṛñjanti viśve dviryadete trirbhavantyūmāḥ
svādoḥ svādīyaḥ svādunā sṛjā samadaḥ su madhu madhunābhi yodhīḥ
trikadrukeṣu mahiṣo yavāśiraṃ tuviśuṣmastṛmpatsomamapibadviṣṇunā sutaṃ yathāvaśam
sa īṃ mamāda mahi karma kartave mahāmuruṃ sainaṃ saścaddevo devaṃ satya induḥ satyamindram
sākaṃ jātaḥ kratunā sākamojasā vavakṣitha sākaṃ vṛddho vīryaiḥ sāsahirmṛdho vicarṣaṇiḥ
dātā rādha stuvate kāmyaṃ vasu pracetana sainaṃ saścaddevo devaṃ satya induḥ satyamindram
adha tviṣīmāṃ abhyojasā kṛviṃ yudhābhavadā rodasī apṛṇadasya majmanā pra vāvṛdhe
adhattānyaṃ jaṭhare premaricyata pra cetaya sainaṃ saścaddevo devaṃ satya induḥ satyamindram
abhi pra gopatiṃ girendramarca yathā vide
mūnuṃ satyasya satpatim
ā harayaḥ sasṛjrire 'ruṣīradhi barhiṣi
yatrābhi saṃnavāmahe
indrāya gāva āśiraṃ duduhre vajriṇe madhu
yatsīmupahvare vidat
ā no viśvāsu havyamindraṃ samatsu bhūṣata
upa brahmāṇi savanāni vṛtrahanparamajyā ṛcīṣama
tvaṃ dātā prathamo rādhasāmasyasi satya īśānakṛt
tuvidyumnasya yujyā vṛṇīmahe putrasya śavaso mahaḥ
pratnaṃ pīyūṣaṃ pūrvyaṃ yadukthyaṃ maho gāhaddiva ā niradhukṣata
indramabhi jāyamānaṃ samasvaran
ādīṃ ke citpaśyamānāsa āpyaṃ vasuruco divyā abhyanūṣata
divo na vāraṃ savitā vyūrṇute
adha yadime pavamāna rodasī imā ca viśvā bhuvanābhi majmanā
yūthe na niṣṭhā vṛṣabho vi rājasi
imamū ṣu tvamasmākaṃ saniṃ gāyatraṃ navyāṃsam
agne deveṣu pra vocaḥ
vibhaktāsi citrabhāno sindhorūrmā upāka ā
sadyo dāśuṣe kṣarasi
ā no bhaja parameṣvā vājeṣu madhyameṣu
śikṣā vasvo antamasya
ahamiddhi pituṣpari medhāmṛtasya jagraha
ahaṃ sūrya ivājani
ahaṃ pratnena janmanā giraḥ śumbhāmi kaṇvavat
yenendraḥ śuṣmamiddadhe
ye tvāmindra na tuṣṭuvurṛṣayo ye ca tuṣṭuvuḥ
mamedvardhasva suṣṭutaḥ
agne viśvebhiragnibhirjoṣi brahma sahaskṛta
ye devatrā ya āyuṣu tebhirno mahayā giraḥ
pra sa viśvebhiragnibhiragniḥ sa yasya vājinaḥ
tanaye toke asmadā samyaṅvājaiḥ parīvṛtaḥ
tvaṃ no agne agnibhirbrahma yajñaṃ ca vardhaya
tvaṃ no devatātaye rāyo dānāya codaya
tve soma prathamā vṛktabarhiṣo mahe vājāya śravase dhiyan dadhuḥ
sa tvaṃ no vīra vīryāya codaya
abhyabhi hi śravasā tatardithotsaṃ na kaṃ cijjanapānamakṣitam
śaryābhirna bharamāṇo gabhastyoḥ
ajījano amṛta martyāya amṛtasya dharmannamṛtasya cāruṇaḥ
sadāsaro vājamacchā saniṣyadat
endumindrāya siñcata pibāti somyaṃ madhu
pra rādhāṃsi codayate mahitvanā
upo harīṇāṃ patiṃ rādhaḥ pṛñcantamabravam
nūnaṃ śrudhi stuvato aśvyasya
na hyāṅ3ga purā ca na jajñe vīratarastvat
na kī rāyā naivathā na bhandanā
nadaṃ va odatīnāṃ nadaṃ yoyuvatīnām
patiṃ vo aghnyānāṃ dhenūnāmiṣudhyasi
devo vo draviṇodāḥ pūrṇāṃ vivaṣṭvāsicam
udvā siñcadhvamupa vā pṛṇadhvamādidvo deva ohate
taṃ hotāramadhvarasya pracetasaṃ vahniṃ devā akṛṇvata
dadhāti ratnaṃ vidhate suvīryamagnirjanāya dāśuṣe
adarśi gātuvittamo yasminvratānyādadhuḥ
upoṣu jātamāryasya vardhanamagniṃ nakṣantu no giraḥ
yasmādrejanta kṛṣṭayaścarkṛtyāni kṛṇvataḥ
sahasrasāṃ medhasātāviva tmanāgniṃ dhībhirnamasyata
pra daivodāso agnirdeva indro na majmanā
anu mātaraṃ pṛthivīṃ vi vāvṛte tasthau nākasya śarmaṇi
agna āyūṃṣi pavase āsuvorjamiṣaṃ ca naḥ
āre bādhasva ducchunām
agnirṛṣiḥ pavamānaḥ pāñcajanyaḥ purohitaḥ
tamīmahe mahāgayam
agne pavasva svapā asme varcaḥ suvīryam
dadhadrayiṃ mayi yoṣam
agne pāvaka rociṣā mandrayā deva jihvayā
ā devānvakṣi yakṣi ca
taṃ tvā ghṛtasnavīmahe citrabhāno svardṛśam
devāṃ ā vītaye vaha
vītihotraṃ tvā kave dyumantaṃ samidhīmahi
agne bṛhantamadhvare
avā no agna ūtibhirgāyatrasya prabharmaṇi
viśvāsu dhīṣu vandya
ā no agne rayiṃ bhara satrāsāhaṃ vareṇyam
viśvāsu pṛtsu duṣṭaram
ā no agne sucetunā rayiṃ viśvāyupoṣasam
mārḍīkaṃ dhehi jīvase
agniṃ hinvantu no dhiyaḥ saptimāśumivājiṣu
tena jeṣma dhanaṃdhanam
yayā gā ākarāmahai senayāgne tavotyā
tāṃ no hinva maghattaye
āgne sthūraṃ rayiṃ bhara pṛthuṃ gomantamaśvinam
aṅdhi khaṃ varttayā pavim
agne nakṣatramajaramā sūryaṃ rohayo divi
dadhajjyotirjanebhyaḥ
agne keturviśāmasi preṣṭhaḥ śreṣṭha upasthasat
bodhā stotre vayo dadhat
agnirmūrdhā divaḥ kakutpatiḥ pṛthivyā ayam
apāṃ retāṃsi jinvati
īśiṣe vāryasya hi dātrasyāgne svaḥpatiḥ
stotā syāṃ tava śarmaṇi
udagne śucayastava śukrā bhrājanta īrate
tava jyotīṃṣyarcayaḥ
kaste jāmirjanānāmagne ko dāśvadhvaraḥ
ko ha kasminnasi śritaḥ
tvaṃ jāmirjanānāmagne mitro asi priyaḥ
sakhā sakhibhya īḍyaḥ
yajā no mitrāvaruṇā yajā devāṃ ṛtaṃ bṛhat
agne yakṣi svaṃ damam
īḍenyo namasyastirastamāṃsi darśataḥ
samagniridhyate vṛṣā
vṛṣo agniḥ samidhyate 'śvo na devavāhanaḥ
taṃ haviṣmanta īḍate
vṛṣaṇaṃ tvā vayaṃ vṛṣanvṛṣaṇaḥ samidhīmahi
agne dīdyataṃ bṛhat
utte bṛhanto arcayaḥ samidhānasya dīdivaḥ
agne śukrāsa īrate
upa tvā juhvo3 mama ghṛtācīryantu haryata
agne havyā juṣasva naḥ
mandraṃ hotāramṛtvijaṃ citrabhānuṃ vibhāvasum
agnimīḍe sa u śravat
pāhi no agna ekayā pāhyū3ta dvitīyayā
pāhi gīrbhistisṛbhirūrjāṃ pate pāhi catasṛbhirvaso
pāhi viśvasmādrakṣaso arāvṇaḥ pra sma vājeṣu no 'va
tvāmiddhi nediṣṭhaṃ devatātaya āpiṃ nakṣāmahe vṛdhe
ino rājannaratiḥ samiddho raudro dakṣāya suṣumāṃ adarśi
cikidvi bhāti bhāsā bṛhatāsiknīmeti ruśatīmapājan
kṛṣṇāṃ yadenīmabhi varpasābhūjjanayanyoṣāṃ bṛhataḥ piturjām
ūrdhvaṃ bhānuṃ sūryasya stabhāyandivo vasubhiraratirvi bhāti
bhadro bhadrayā sacamāna āgātsvasāraṃ jāro abhyeti paścāt
supraketairdyubhiragnirvitiṣṭhanruśadbhirvarṇairabhi rāmamasthāt
kayā te agne aṅgira ūrjo napādupastutim
varāya deva manyave
dāśema kasya manasā yajñasya sahaso yaho
kadu voca idaṃ namaḥ
adhā tvaṃ hi naskaro viśvā asmabhyaṃ sukṣitīḥ
vājadraviṇaso giraḥ
agna ā yāhyagnibhirhotāraṃ tvā vṛṇīmahe
ā tvāmanaktu prayatā haviṣmatī yajiṣṭhaṃ barhirāsade
acchā hi tvā sahasaḥ sūno aṅgiraḥ srucaścarantyadhvare
ūrjo napātaṃ ghṛtakeśamīmahe 'gniṃ yajñeṣu pūrvyam
acchā naḥ śīraśociṣaṃ giro yantu darśatam
acchā yajñāso namasā purūvasuṃ purupraśastamūtaye
agniṃ sūnuṃ sahaso jātavedasaṃ dānāya vāryāṇām
dvitā yo bhūdamṛto martyeṣvā hotā mandratamo viśi
adābhyaḥ puraetā viśāmagnirmānuṣīṇām
tūrṇī rathaḥ sadā navaḥ
abhi prayāṃsi vāhasā dāśvāṃ aśnoti martyaḥ
kṣayaṃ pāvakaśociṣaḥ
sāhvānviśvā abhiyujaḥ kraturdevānāmamṛktaḥ
agnistuviśravastamaḥ
bhadro no agnirāhuto bhadrā rātiḥ subhaga bhadro adhvaraḥ
bhadrā uta praśastayaḥ
bhadraṃ manaḥ kṛṇuṣva vṛtratūrye yenā samatsu sāsahiḥ
ava sthirā tanuhi bhūri śardhatāṃ vanemā te abhiṣṭaye
agne vājasya gomata īśānaḥ sahaso yaho
asme dehi jātavedo mahi śravaḥ
sa idhāno vasuṣkaviragnirīḍenyo girā
revadasmabhyaṃ purvaṇīka dīdihi
kṣapo rājannuta tmanāgne vastorutoṣasaḥ
sa tigmajambha rakṣaso daha prati
viśoviśo vo atithiṃ vājayantaḥ purupriyam
agniṃ vo duryaṃ vaca stuṣe śūṣasya manmabhiḥ
yaṃ janāso haviṣmanto mitraṃ na sarpirāsutim
praśaṃsanti praśastibhiḥ
panyāṃsaṃ jātavedasaṃ yo devatātyudyatā
havyānyairayaddivi
samiddhamagniṃ samidhā girā gṛṇe śuciṃ pāvakaṃ puro adhvare dhruvam
vipraṃ hotāraṃ puruvāramadruhaṃ kaviṃ sumnairīmahe jātavedasam
tvāṃ dūtamagne amṛtaṃ yugeyuge havyavāhaṃ dadhire pāyumīḍyam
devāsaśca marttāsaśca jāgṛviṃ vibhuṃ viśpatiṃ namasā ni ṣedire
vibhūṣannagna ubhayāṃ anu vratā dūto devānāṃ rajasī samīyase
yatte dhītiṃ sumatimāvṛṇīmahe 'dha smā nastrivarūthaḥ śivo bhava
upa tvā jāmayo giro dediśatīrhaviṣkṛtaḥ
vāyoranīke asthiran
yasya tridhātvavṛtaṃ barhistasthāvasandinam
āpaścinni dadhā padam
padaṃ devasya mīḍhuṣo 'nādhṛṣṭābhirūtibhiḥ
bhadrā sūrya ivopadṛk
abhi tvā pūrvapītaya indra stomebhirāyavaḥ
samīcīnāsa ṛbhavaḥ samasvaranrudrā gṛṇanta pūrvyam
asyedindro vāvṛdhe vṛṣṇyaṃ śavo made sutasya viṣṇavi
adyā tamasya mahimānamāyavo 'nu ṣṭuvanti pūrvathā
pra vāmarcantyukthino nīthāvido jaritāraḥ
indrāgnī iṣa ā vṛṇe
indrāgnī navatiṃ puro dāsapatnīradhūnutam
sākamekena karmaṇā
indrāgnī apasasparyupa pra yanti dhītayaḥ
ṛtasya pathyā ' '3 anu
indrāgnī taviṣāṇī vāṃ sadhasthāni prayāṃsi ca
yuvoraptūryaṃ hitam
śagdhyū3 ṣu śacīpata indra viśvābhirūtibhiḥ
bhagaṃ na hi tvā yaśasaṃ vasuvidamanu śūra carāmasi
pauro aśvasya purukṛdgavāmasyutso deva hiraṇyayaḥ
na kirhi dānaṃ pari mardhiṣatve yadyadyāmi tadā bhara
tvaṃ hyehi cerave vidā bhagaṃ vasuttaye
udvāvṛṣasva madhavangaviṣṭaya udindrāśvamiṣṭaye
tvaṃ purū sahasrāṇi śatāni ca yūthā dānāya maṃhase
ā purandaraṃ cakṛma vipravacasa indraṃ gāyanto 'vase
yo viśvā dayate vasu hotā mandro janānām
madhorna pātrā prathamānyasmai pra stomā yantvagnaye
aśva na gīrbhī rathyaṃ sudānavo marmṛjyante devayavaḥ
ubhe toke tanaye dasma vispate parṣi rādho maghonām
imaṃ me varuṇa śrudhī havamadyā ca mṛḍaya
tvāmavasyurā cake
kayā tvaṃ na ūtyābhi pra mandase vṛṣan
kayā stotṛbhya ā bhara
indramiddevatātaya indraṃ prayatyadhvare
indraṃ samīke vanino havāmaha indraṃ dhanasya sātaye
indro mahnā rodasī paprathacchava indraḥ sūryamarocayat
indre ha viśvā bhuvanāni yemira indre suvānāsa indavaḥ
viśvakarmanhaviṣā vāvṛdhānaḥ svayaṃ yajasva tanvā3ṃ svā hi te
muhyantvanye abhito janāsa ihāsmākaṃ maghavā sūrirastu
ayā rucā hariṇyā punāno viśvā dveṣāṃsi tarati sayugvabhiḥ sūro na sayugvabhiḥ
dhārā pṛṣṭhasya rocate punāno aruṣo hariḥ
viśvā yadrūpā pariyāsyṛkvabhiḥ saptāsyebhirṛkvabhiḥ
prācīmanu pradiśaṃ pāti cekitatsaṃ raśmibhiryatate darśato ratho daivyo darśato rathaḥ
agmannukthāni pauṃsyendraṃ jaitrāya harṣayata
vajraśca yadbhavatho anapacyutā samatsvanapacyutā
tvaṃ ha tyatpaṇīnāṃ vido vasu saṃ mātṛbhirmarjayasi sva ā dama ṛtasya dhītibhirdame
parāvato na sāma tadyatrā raṇanti dhītayaḥ
tridhātubhiraruṣībhirvayo dadhe rocamāno vayo dadhe
uta no goṣaṇiṃ dhiyamaśvasāṃ vājasāmuta
nṛvatkṛṇuhyūtaye
śaśamānasya vā naraḥ svedasya satyaśavasaḥ
vidā kāmasya venataḥ
upa naḥ sūnavo giraḥ śṛṇvantvamṛtasya ye
sumṛḍīkā bhavantu naḥ
pra vāṃ mahi dyavī abhyupastutiṃ bharāmahe
śucī upa praśastaye
punāne tanvā mithaḥ svena dakṣeṇa rājathaḥ
ūhyāthe sanādṛtam
mahī mitrasya sādhathastarantī pipratī ṛtam
pari yajñaṃ ni ṣedathuḥ
ayamu te samatasi kapota iva garbhadhim
vacastaccinna ohase
stotraṃ rādhānāṃ pate girvāho vīra yasya te
vibhūtirastu sūnṛtā
ūrdhvastiṣṭhā na ūtaye 'sminvāje śatakrato
samanyeṣu bravāvahai
gāva upa vadāvaṭe mahi yajñasya rapsudā
ubhā karṇā hiraṇyayā
abhyāramidadrayo niṣiktaṃ puṣkare madhu
avaṭasya visarjane
siñcanti namasāvaṭamuccācakraṃ parijmānam
nīcīnabāramakṣitam
mā bhema mā śramiṣmograsya sakhye tava
mahatte vṛṣṇo abhicakṣyaṃ kṛtaṃ paśyema turvaśaṃ yadum
savyāmanu sphigyaṃ vāvase vṛṣnā na dāno asya roṣati
madhvā saṃpṛktāḥ sāragheṇa dhenavastūyamehi dravā piba
imā u tvā purūvaso giro vardhantu yā mama
pāvakavarṇāḥ śucayo vipaścito 'bhi stomairanūṣata
ayaṃ sahasramṛṣibhiḥ sahaskṛtaḥ samudra iva paprathe
satyaḥ so asya mahimā gṛṇe śavo yajñeṣu viprarājye
yasyāyaṃ viśva āryo dāsaḥ śevadhipā ariḥ
tiraścidarye ruśame pavīravi tubhyetso ajyate rayiḥ
turaṇyavo madhumantaṃ ghṛtaścataṃ viprāso arkamānṛcuḥ
asme rayiḥ paprathe vṛṣṇyaṃ śavo 'sme svānāsa indavaḥ
gomanna indo aśvavatsutaḥ sudakṣa dhaniva
śuciṃ ca varṇamadhi goṣu dhārya
sa no harīṇāṃ pata indo devapsarastamaḥ
sakheva sakhye naryo ruce bhava
sanemi tvamasmadā adevaṃ kaṃ cidatriṇam
sāhvāṃ indo pari bādho apa dvayum
añjate vyañjate samañjate kratuṃ rihanti madhvābhyañjate
sindhoru 'cchvāse patayantamukṣaṇaṃ hiraṇyapāvāḥ paśumapsu gṛbhṇate
vipaścite pavamānāya gāyata mahī na dhārātyandho arṣati
ahirna jūrṇāmati sarpati tvacamatyo na krīḍannasaradvṛṣā hariḥ
agrego rājāpyastaviṣyate vimāno ahnāṃ bhuvaneṣvarpitaḥ
harirghṛtasnuḥ sudṛśīko arṇavo jyotīrathaḥ pavate rāya okyaḥ
viśvebhiragne agnibhirimaṃ yajñamidaṃ vacaḥ
cano ghāḥ sahasā yaho
yacciddhi śaśvā tanā devaṃdevaṃ yajāmahe
tve iddhūyate haviḥ
priyo no astu viśpatirhotā mandro vareṇyaḥ
priyāḥ svagnayo vayam
indraṃ vo viśvataspari havāmahe janebhyaḥ
asmākamastu kevalaḥ
sa no vṛṣannamuṃ caruṃ satrādāvannapā vṛdhi
asmabhyamapratiṣkutaḥ
bṛṣā yūtheva vaṃsagaḥ kṛṣṭīriyartyojasā
īśāno apratiṣkutaḥ
tvaṃ naścitra ūtyā vaso rādhāṃsi codaya
asya rāyastvamagne rathīrasi vidā gādhaṃ tuce tu naḥ
parṣi tokaṃ tanayaṃ partṛbhiṣṭvamadabdhairaprayutvabhiḥ
agne heḍāṃsi daivyā yuyodhi no 'devāni harāṃsi ca
kimitte viṣṇo paricakṣi nāma pra yadvavakṣe śipiviṣṭo asmi
mā varpo asmadapa gūha etadyadanyarūpaḥ samithe babhūtha
pra tatte adya śipiviṣṭa havyamaryaḥ śaṃsāmi vayunāni vidvān
taṃ tvā gṛṇāmi tavasamatavyānkṣayantamasya rajasaḥ parāke
vaṣaṭ te viṣṇavāsa ā kṛṇomi tanme juṣasva śipiviṣṭa havyam
vardhantu tvā suṣṭutayo giri me yūyaṃ pāta svastabhiḥ sadā naḥ
vāyo śukro ayāmi te madhvo agraṃ diviṣṭiṣu
ā yāhi somapītaye spārho deva niyutvatā
indraśca vāyaveṣāṃ somānāṃ pītimarhathaḥ
yuvāṃ hi yantīndavo nimnamāpo na sadhryak
vāyavindraśca śuṣmiṇā sarathaṃ śavasaspatī
niyutvantā na ūtaya ā yātaṃ somapītaye
adha kṣapā pariṣkṛto vājāṃ abhi pra gāhate
yadī vivasvato dhiyo hariṃ hinvanti yātave
tamasya marjayāmasi mado ya indrapātamaḥ
yaṃ gāva āsabhirdadhuḥ purā nūnaṃ ca sūrayaḥ
taṃ gāthayā purāṇyā punānamabhyanūṣata
uto kṛpanta dhītayo devānāṃ nāma bibhratīḥ
aśvaṃ na tvā vāravantaṃ vandadhyā agniṃ namobhiḥ
samrājantamadhvarāṇām
sa ghā naḥ sūnuḥ śavasā pṛthupragāmā suśevaḥ
mīḍhvāṃ asmākaṃ babhūyāt
sa no dūrāccāsācca ni martyādaghāyoḥ
pāhi sadamidviśvāyuḥ
tvamindra pratūrtiṣvabhi viśvā asi spṛdhaḥ
aśastihā janitā vṛtratūrasi tvaṃ tūrya taruṣyataḥ
anu te śuṣmaṃ turayantamīyatuḥ kṣoṇī śiśuṃ na mātarā
viśvāste spṛdhaḥ śnathayanta manyave vṛtraṃ yadindra tūrvasi
yajña indramavardhayadyadbhūmiṃ vyavartayat
cakrāṇa opaśaṃ divi
vyā3ntarikṣamatiranmade somasya rocanā
indro yadabhinadvalam
udagā ājadaṅgirobhya āviṣkṛṇvanguhā satīḥ
arvāñcaṃ nunude valam
tyamu vaḥ satrāsāhaṃ viśvāsu gīrṣvāyatam
ā cyāvayasyūtaye
yudhmaṃ santamanarvāṇaṃ somapāmanapacyutam
naramavāryakratum
śikṣā ṇa indra rāya ā puru vidvāṃ ṛcīṣama
avā naḥ pārye dhane
tava tyadindriyaṃ bṛhattava dakṣmamuta kratum
vajraṃ śiśāti dhiṣaṇā vareṇyam
tava dyaurindra pauṃsyaṃ pṛthivī vardhati śravaḥ
tvāmāpaḥ parvatāsaśca hinvire
tvāṃ viṣṇurbṛhankṣayo mitro gṛṇāti varuṇaḥ
tvāṃ śardho madatyanu mārutam
namaste agna ojase gṛṇanti deva kṛṣṭayaḥ
amairamitramardaya
kuvitsu no gaviṣṭaye 'gne saṃveṣiṣo rayim
urukṛduru ṇaskṛdhi
mā no agne mahādhane parā vargbhārabhṛdyathā
saṃvargaṃ saṃ rayiṃ jaya
samasya manyave viśo viśvā namanta kṛṣṭayaḥ
samudrāyeva sindhavaḥ
vi cidvṛtrasya dodhataḥ śiro bibheda vṛṣṇinā
vajreṇa śataparvaṇā
ojastadasya titviṣa ubhe yatsamavarttayat
indraścarmeva rodasī
sumanmā vasvī rantī sūnarī
sarūpa vṛṣannā gahīmau bhadrau dhuryāvabhi
tāvimā upa sarpataḥ
nīva śīrṣāṇi mṛḍhvaṃ madhya āpasya tiṣṭhati
śṛṅgebhirdaśabhirdiśan
panyaṃpanyamitsotāra ā dhāvata madyāya
somaṃ vīrāya śūrāya
eha harī brahmayujā śagmā vakṣataḥ sakhāyam
indraṃ gīrbhirgirvaṇasam
pātā vṛtrahā sutamā ghā gamannāre asmat
ni yamate śatamūtiḥ
ā tvā viśantvindavaḥ samudramiva sindhavaḥ
na tvāmindrāti ricyate
vivyaktha mahinā vṛṣanbhakṣaṃ somasya jāgṛve
ya indra jaṭhareṣu te
araṃ ta indra kukṣaye somo bhavatu vṛtrahan
araṃ dhāmabhya indavaḥ
jarābodha tadviviḍḍhi viśeviśe yajñiyāya
stomaṃ rudrāya dṛśīkam
sa no mahāṃ animāno dhūmaketuḥ puruścandraḥ
dhiye vājāya hinvatu
sa revāṃ iva viśpatirdaivyaḥ ketuḥ śṛṇotu naḥ
ukthairagnirbṛhadbhānuḥ
tadvo gāya sute sacā puruhūtāya satvane
śaṃ yadgave na śākine
na ghā vasurni yamate dānaṃ vājasya gomataḥ
yatsīmupaśravadgiraḥ
kuvitsasya pra hi vrajaṃ gomantaṃ dasyuhā gamat
śacībhirapa no varat
idaṃ viṣṇurvi cakrame tredhā ni dadhe padam
samūḍhamasya pāṃsule
trīṇi padā vi cakrame viṣṇurgopā adābhyaḥ
ato dharmāṇi dhārayan
viṣṇoḥ karmāṇi paśyata yato vratāni paspaśe
indrasya yujyaḥ sakhā
tadviṣṇoḥ paramaṃ padaṃ sadā paśyanti sūrayaḥ
divīva cakṣurātatam
tadviprāso vipanyuvo jāgṛvāṃsaḥ samindhate
viṣṇoryatparamaṃ padam
ato devā avantu no yato viṣṇurvicakrame
pṛthivyā adhi sānavi
mo ṣu tvā vāghataśca nāre asmanni rīraman
ārāttādva sadhamādaṃ na ā gahīha vā sannupa śrudhi
ime hi te brahmakṛtaḥ sute sacā madhau na makṣa āsate
indre kāmaṃ jaritāro vasūyavo rathe na pādamā dadhuḥ
astāvi manma pūrvyaṃ brahmendrāya vocata
pūrvīrṛtasya bṛhatīranūṣata stoturmedhā asṛkṣata
samindro rāyo bṛhatīradhūnuta saṃ kṣoṇī samu sūryam
saṃ śukrāsaḥ śucayaḥ saṃ gavāśiraḥ somā indramamandiṣuḥ
indrāya soma pātave vṛtraghne pari ṣicyase
nare ca dakṣiṇāvate devāya sadanāsade
taṃ sakhāyaḥ purūrucaṃ yūyaṃ vayaṃ ca sūrayaḥ
aśyāma vājagandhyaṃ sanema vājapastyam
pari tyaṃ haryataṃ hariṃ babhruṃ punanti vāreṇa
yo devānviśvāṃ itpari madena saha gacchati
kastamindra tvāvaso martyo dadharṣati
śraddhā ittemaghavan pārye divi vājī vājaṃ siṣāsati
maghonaḥ sma vṛtrahatyeṣu codaya ye dadati priyā vasu
tava praṇītī haryaśva sūribhirviśvā tarema duritā
edu madhormadintaraṃ siñcādhvaryo andhasaḥ
evā hi vīra stavate sadāvṛdhaḥ
indra sthātarharīṇāṃ na kiṣṭe pūrvyastutim
udānaṃśa śavasā na bhandanā
taṃ vo vājānāṃ patimahūmahi śravasyavaḥ
aprāyubhirjñebhirvāvṛdhenyam
taṃ gūrdhayā svarṇaraṃ devāso devamaratiṃ dadhanvire
devatrā havyamūhiṣe
vibhūtarātiṃ vipra citraśociṣamagnimīḍiṣva yanturam
asya medhasya somyasya sobhare premadhvarāya pūrvyam
ā soma savāno adribhistiro vārāṇyavyayā
jano na puri camvorviśaddhariḥ sado vaneṣu dadhriṣe
sa māmṛje tiro aṇvāni meṣyo mīḍvāntsaptirna vājayuḥ
anumādyaḥ pavamāno manīṣibhiḥ somo viprebhirṛkvabhiḥ
vayamenamidā hyo 'pīpemeha vajriṇam
tasmā u adya savane sutaṃ bharā nūnaṃ bhūṣata śrute
vṛkaścidasya vāraṇa urāmathirā vayuneṣu bhūṣati
semaṃ na stomaṃ jujuṣāṇa ā gahīndra pra citrayā dhiyā
indrāgnī rocanā divaḥ pari vājeṣu bhūṣathaḥ
tadvāṃ ceti pra vīryam
indrāgnī apasaspari upa pra yanti dhītayaḥ
ṛtasya pathyā anu
indrāgnī taviṣāṇi vām sadhasthāni prayāṃsi ca
yuvoraptūryaṃ hitam
ka īṃ veda sute sacā pibantaṃ kadvayo dadhe
ayaṃ yaḥ puro vibhinattyojasā mandānaḥ śiprayandhasaḥ
dānā mṛgo na vāraṇaḥ purutrā carathaṃ dadhe
na kiṣṭvā ni yamadā sute gamo mahāṃścarasyojasā
ya ugraḥ sannaniṣṭṛtaḥ sthiro raṇāya saṃskṛtaḥ
yadi stoturmaghavā śṛṇavaddhavaṃ nendro yoṣatyā gamat
pavamānā asṛkṣata somāḥ śukrāsa indavaḥ
abhi viśvāni kāvyā
pavamānā divasparyantarikṣādasṛkṣata
pṛthivyā adhi sānavi
pavamānāsa āśavaḥ śubhrā asṛgramindavaḥ
ghnanto viśvā apa dviṣaḥ
tośā vṛtrahaṇā huve sajitvānāparājitā
indrāgnī vājasātamā
pra vāmarcantyukthino nīthāvido jaritāraḥ
indrāgnī iṣa ā vṛṇe
indrāgnī navatiṃ puro dāsapatnīradhūnutam
sākamekena karmaṇā
upa tvā raṇvasandṛśaṃ prayasvantaḥ sahaskṛta
agne sasṛjmahe giraḥ
upa cchāyāmiva ghṛṇeraganma śarma te vayam
agne hiraṇyasandṛśaḥ
ya ugra iva śaryahā tigmaśṛṅgo na vaṃsagaḥ
agne puro rurojitha
ṛtāvānaṃ vaiśvānaramṛtasya jyotiṣaspatim
ajasraṃ gharmamīmahe
ya idaṃ pratipaprathe yajñasya svaruttiran
ṛtūnutsṛjate vaśī
agniḥ priyeṣu dhāmasu kāmo bhūtasya bhavyasya
sabhrāḍeko vi rājati
agniḥ pratnena janmanā śumbhānastanvā3ṃ svām
kavirvipreṇa vavṛdhe
ūrjjo napātamā huve 'gniṃ pāvakaśociṣam
asminyajñe svadhvare
sa no mitramahastvamagne śukreṇa śociṣā
devairā satsi barhiṣi
utte śuṣmāso asthū rakṣo bhindanto adrivaḥ
nudasva yāḥ parispṛdhaḥ
ayā nijaghnirojasā rathasaṅge dhane hite
stavā abibhyuṣā hṛdā
asya vratāni nādhṛṣe pavamānasya dūḍhyā
ruja yastvā pṛtanyati
taṃ hinvanti madacyutaṃ hariṃ nadīṣu vājinam
indumindrāya matsaram
ā mandrairindra haribhiryāhi mayūraromabhiḥ
mā tvā ke cinni yemurinna pāśino 'ti dhanveva tāṃ ihi
vṛtrakhādo valaṃ rujaḥ purāṃ darmo apāmajaḥ
sthātā rathasya haryorabhisvara indro dṛḍhā cidārujaḥ
gambhīrāṃ udadhīṃriva kratuṃ puṣyasi gā iva
pra sugopā yavasaṃ dhenavo yathā hradaṃ kulyā ivāśata
yathā gauro apā kṛtaṃ tṛṣyannetyaveriṇam
āpitve naḥ prapitve tūyamā gahi kaṇveṣu su sacā piba
mandantu tvā maghavannindrendavo rādhodeyāya sunvate
āmuṣyā somamapibaścamū sutaṃ jyeṣṭhaṃ taddadhiṣe sahaḥ
tvamaṅga pra śuṃsiṣo devaḥ śaviṣṭha martyam
na tvadanyo maghavannasti marḍitendra bravīmi te vacaḥ
mā te rādhāṃsi mā ta ūtayo vaso 'smānkadā canā dabhan
viśvā ca na upamimīhi mānuṣa vasūni carṣaṇibhya ā
prati ṣyā sūnarī janī vyucchantī pari svasuḥ
divo adarśi duhitā
aśveva citrāruṣī mātā gavāmṛtāvarī
sakhā bhūdaśvinoruṣāḥ
uta sakhāsyaśvinoruta mātā gavāmasi
utoṣo vasva īśiṣe
eṣo uṣā apūrvya vyucchati priyā divaḥ
stuṣe vāmaśvinā bṛhat
yā dasrā sindhumātarā manotarā rayīṇām
dhiyā devā vasuvidā
vacyante vāṃ kakuhāso jūrṇāyāmadhi viṣṭapi
yadvāṃ ratho vibhiṣpatāt
uṣastaccitramā bharāsmabhyaṃ vājinīvati
yena tokaṃ ca tanayaṃ ca dhāmahe
uṣo adyeha gomatyaśvāvati vibhāvari
revadasme vyuccha sūnṛtāvati
yuṅkṣvā hi vājinīvatyaśvāṃ adyāruṇāṃ uṣaḥ
athā no viśvā saubhagānyā vaha
aśvinā vartirasmadā gomaddasrā hiraṇyavat
arvāgrathaṃ samanasā ni yacchatam
eha devā mayobhuvā dasrā hiraṇyavarttanī
uṣarbudho vahantu somapītaye
yāvitthā ślokamā divo jyotirjanāya cakrathuḥ
ā na ūrjaṃ vahatamaśvinā yuvam
agniṃ taṃ manye yo vasurastaṃ yaṃ yanti dhenavaḥ
astamarvanta āśavostaṃ nityāso vājina iṣaṃ stotṛbhya ā bhara
agnirhi vājinaṃ viśe dadāti viśvacarṣaṇiḥ
agnī rāye svābhuvaṃ sa prīto yāti vāryamiṣaṃ stotṛbhya ā bhara
so agniryo vasurgṛṇe saṃ yamāyanti dhenavaḥ
samarvanto raghudruvaḥ saṃ sujātāsaḥ sūraya iṣaṃ stotṛbhya ā bhara
mahe no adya bodhayoṣo rāye divitmatī
yathā cinno abodhayaḥ satyaśravasi vāyye sujāte aśvasūnṛte
yā sunīthe śaucadrathe vyauccho duhitardivaḥ
sā vyuccha sahīyasi satyaśravasi vāyye sujāte aśvasūnṛte
sā no adyābharadvasurvyucchā duhitardivaḥ
yo vyaucchaḥ sahīyasi satyaśravasi yāyye sujāte aśvasūnṛte
prati priyatamaṃ rathaṃ vṛśaṇaṃ vasuvāhanam
stotā vāmaśvināvṛṣi stomebhirbhūṣati prati mādhvī mama śrutaṃ havam
atyāyātamaśvinā tiro viśvā ahaṃ sanā
dasrā hiraṇyavarttanī suṣumṇā sindhuvāhasā mādhvī mama śrutaṃ havam
ā no ratnāni bibhratāvaśvinā gacchataṃ yuvam
rudrā hiraṇyavarttanī juṣāṇā vājinīvasū mādhvī mama śrutaṃ havam
abodhyagniḥ samidhā janānāṃ prati dhenumivāyatīmuṣāsam
yahvā iva pra vayāmujjihānāḥ pra bhānavaḥ sasrate nākamaccha
abodhi hotā yajathāya devānūrdhvo agniḥ sumanāḥ prātarasthāt
samiddhasya ruśadadarśi pājo mahāndevastamaso niramoci
yadīṃ gaṇasya raśanāmajīgaḥ śuciraṅkte śucibhirgobhiragniḥ
āddakṣiṇā yujyate vājayantyuttānāmūrdhvo adhayajjuhūbhiḥ
idaṃ śreṣṭhaṃ jyotiṣāṃ jyotirāgāccitraḥ praketo ajaniṣṭa vibhvā
yathā prasūtā savituḥ savāyaivā rātryuṣase yonimāraik
ruśādvatsā ruśatī śvetyāgādāraigu kṛṣṇā sadanānyasyāḥ
samānabandhū amṛte anūcī dyāvā varṇaṃ carata āmināne
samāno adhvā svasroranantastamanyānyā carato devaśiṣṭe
na methete na tasthatuḥ sumeke naktoṣāsā samanasā virūpe
ā bhātyagniruṣasāmanīkamudviprāṇāṃ devayā vāco asthuḥ
arvāñcā nūnaṃ rathyeha yātaṃ pīpivāṃsamaśvinā gharmamaccha
na saṃskṛtaṃ pra mimīto gamiṣṭhānti nūnamaśvinopastuteha
divābhipitvevasāgamiṣṭhā pratyavarttiṃ dāśuṣe śambhaviṣṭhā
utā yātaṃ saṃgave prātarahno madhyandina uditā sūryasya
divā naktamavasā śantamena nedānīṃ pītiraśvinā tatāna
etā u tyā uṣasaḥ ketumakrata pūrve ardhe rajaso bhānumañjate
niṣkṛṇvānā āyudhānīva dhṛṣṇavaḥ prati gāvo 'ruṣīryanti mātaraḥ
udapaptannaruṇā bhānavo vṛthā svāyujo aruṣīrgā ayukṣata
akrannuṣāso vayunāni pūrvathā ruśantaṃ bhānumaruṣīraśiśrayuḥ
arcanti nārīrapaso na viṣṭibhiḥ samānena yojanenā parāvataḥ
iṣaṃ vahantīḥ sukṛte sudānave viśvedaha yajamānāya sunvate
abodhyagnirjma udeti sūryo vyū3ṣāścandrā mahyāvo arciṣā
āyukṣātāmaśvinā yātave rathaṃ prāsāvīddevaḥ savitā jagatpṛthak
yadyuñjāthe vṛṣaṇamaśvinā rathaṃ ghṛtena no madhunā kṣatramukṣatam
asmākaṃ brahma pṛtanāsu jinvataṃ vayaṃ dhanā śūrasātā bhajemahi
arvāṅtricakro madhuvāhano ratho jīrāśvo aśvinoryātu suṣṭutaḥ
trivandhuro maghavā viśvasaubhagaḥ śaṃ na ā vakṣaddvipade catuṣpade
pra te dhārā asaścato divo na yanti vṛṣṭayaḥ
acchā vājaṃ sahasriṇam
abhi priyāṇi kāvyā viśvā cakṣāṇo arṣati
haristuñjāna āyudhā
sa marmṛjāna āyubhiribho rājeva suvrataḥ
śyeno na vaṃsu ṣīdati
sa no viśvā divo vasūto pṛthivyā adhi
punāna indavā bhara
prāsya dhārā akṣaranvṛṣṇaḥ sutasyaujasā
devāṃ anu prabhūṣataḥ
saptiṃ mṛjanti vedhaso gṛṇantaḥ kāravo girā
jyotirjajñānamukthyam
suṣahā soma tāni te punānāya prabhūvaso
vardhā samudramukthyam
eṣa brahmā ya ṛtviya indro nāma śruto gṛṇe
tvāmicchavasaspate yanti giro na saṃyataḥ
vi srutayo yathā pathā indra tvadyantu rātayaḥ
ā tvā rathaṃ yathotaye sumnāya varttayāmasi
tuvikūrmimṛtīṣahamindraṃ śaviṣṭha satpatim
tuviśuṣma tuvikrato śacīvo viśvayā mate
ā paprātha mahitvanā
yasya te mahinā mahaḥ pari jmāyantamīyatuḥ
hastā vajraṃ hiraṇyayam
ā yaḥ puraṃ nārmiṇīmadīdedatyaḥ kavirnabhanyo3 nārva
sūro na rurukvāñchatātmā
abhi dvijanmā trī rocanāni viśvā rajāṃsi śuśucano asthāt
hotā yajiṣṭho apāṃ sadhasthe
ayaṃ sa hotā yo dvijanmā viśvā dadhe vāryāṇi śravasyā
marto yo asmai sutuko dadāśa
agne tamadyāṣvaṃ na stomaiḥ kratuṃ na bhadraṃ hṛdispṛṣam
ṛdhyāmā ta ohaiḥ
adhā hyagne kratorbhadrasya dakṣasya sādhoḥ
rathīrṛtasya bṛhato babhūtha
ebhirno arkairbhavā no arvāṅksvā3rṇa jyotiḥ
agne viśvebhiḥ sumanā anīkaiḥ
agne vivasvaduṣasaścitraṃ rādho amartya
ā dāśuṣe jātavedo vahā tvamadyā devāṃ uṣarbudhaḥ
juṣṭo hi dūto asi havyavāhano 'gne rathīradhvarāṇām
sajūraśvibhyāmuṣasā suvīryamasme dhehi śravo bṛhat
vidhuṃ dadrāṇaṃ samane bahūnāṃ yuvānaṃ santaṃ palito jagāra
devasya paśya kāvyaṃ mahitvādyā mamāra sa hyaḥ samāna
śākmanā śāko aruṇaḥ suparṇa ā yo mahaḥ śūraḥ sanādanīḍaḥ
yacciketa satyamittanna moghaṃ vasu spārhamuta jetota dātā
aibhirdade vṛṣṇyā pauṃsyāni yebhiraukṣadvṛtrahatyāya vajrī
ye karmaṇaḥ kriyamāṇasya mahna ṛtekarmamudajāyanta devāḥ
asti somo ayaṃ sutaḥ pibantyasya marutaḥ
uta svarājo aśvinā
pibanti mitro aryamā tanā pūtasya varuṇaḥ
triṣadhasthasya jāvataḥ
uto nvasya joṣamā indraḥ sutasya gomataḥ
prātarhoteva matsati
baṇmahāṃ asi sūrya baḍāditya mahāṃ asi
mahaste sato mahimā paniṣtama mahnā deva mahāṃ asi
baṭ sūrya śravasā mahāṃ asi satrā deva mahāṃ asi
mahnā devānāmasuryaḥ purohito vibhu jyotiradābhyam
upa no haribhiḥ sutaṃ yāhi madānāṃ pate
upa no haribhiḥ sutam
dvitā yo vṛtrahantamo vida indraḥ śatakratuḥ
upa no haribhiḥ sutam
tvaṃ hi vṛtrahanneṣāṃ pātā somānāmasi
upa no haribhiḥ sutam
pra vo mahe mahevṛdhe bharadhvaṃ pracetase pra sumatiṃ kṛṇudhvam
viśaḥ pūrvīḥ pra cara carṣaṇiprāḥ
uruvyacase mahine suvṛktimindrāya brahma janayanta viprāḥ
tasya vratāni na minanti dhīrāḥ
indraṃ vāṇīranuttamanyumeva satrā rājānaṃ dadhire sahadhyai
haryaśvāya barhayā samāpīn
yadindra yāvatastvametāvadahamīśīya
stotāramiddadhiṣe radāvaso na pāpatvāya raṃsiṣam
śikṣeyaminmahayate divedive rāya ā kuhacidvide
na hi tvadanyanmaghavanna āpyaṃ vasyo asti pitā ca na
śrudhī havaṃ vipipānasyādrerbodhā viprasyārcato manīṣām
kṛṣvā duvāṃsyantamā sacemā
na te giro api mṛṣye turasya na suṣṭutimasuryasya vidvān
sadā te nāma svayaśo vivakmi
bhūri hi te savanā mānuṣeṣu bhūri manīṣī havate tvāmit
māre asmanmaghavañjyokkaḥ
pro ṣvasmai purorathamindrāya śūṣamarcata
abhīke cidu lokakṛtsaṅge samatsu vṛtraha
asmākaṃ bodhi coditā nabhantāmanyakeṣāṃ jyākā adhi dhanvasu
tvaṃ sindhūṃravāsṛjo 'dharāco ahannahim
aśatrurindra jajñiṣe viśvaṃ puṣyasi vāryam
taṃ tvā pari ṣvajāmahe nabhantāmanyakeṣāṃ jyākā adhi dhanvasu
vi ṣu viśvā arātayo 'ryo naśanta no dhiyaḥ
astāsi śatrave vadhaṃ yo na indra jighāṃsati
yā te rātirdadivasu nabhantāmanyakeṣāṃ jyākā adhi dhanvasu
revāṃ idrevata stotā syāttvāvato maghonaḥ
predu harivaḥ sutasya
ukthaṃ ca na śasyamānaṃ nāgo rayirā ciketa
na gāyatraṃ gīyamānam
mā na indra pīyatnave mā śardhate parā dāḥ
śikṣā śacīvaḥ śacībhiḥ
endra yāhi haribhirupa kaṇvasya suṣṭutim
divo amuṣya śāsato divaṃ yaya divāvaso
atrā vi nemireṣāmurāṃ na dhūnute vṛkaḥ
divo amuṣya śāsato divaṃ yaya divāvaso
ā tvā grāvā vadanīha somī ghoṣeṇa vakṣatu
divo amuṣya śāsato divaṃ yaya divāvaso
pavasva soma mandayannindrāya madhumattamaḥ
te sutāso vipaścitaḥ śukrā vāyumasṛkṣata
asṛgraṃ devavītaye vājayanto rathā iva
agniṃ hotāraṃ manye dāsvantaṃ vasoḥ sūnuṃ sahaso jātavedasaṃ vipraṃ na jātavedasam
ya ūrdhvaro svadhvaro devo devācyā kṛpā
ghṛtasya vibhrāṣṭimanu śukraśociṣa ājuhvānasya sarpiṣaḥ
yajiṣṭhaṃ tvā yajamānā huvema jyeṣṭhamaṅgirasāṃ vipra manmabhirviprebhiḥ śukramanmabhiḥ
parijmānamiva dyāṃ hotāraṃ carṣaṇīnām
śociṣkeśaṃ vṛṣaṇaṃ yamimā viśaḥ prāvantu jūtaye viśaḥ
sa hi purū cidojasā virukmatā dīdyāno bhavati druhantaraḥ paraśurna druhantaraḥ
vīḍu cidyasya samṛtau śruvadvaneva yatsthiram
niṣṣahamāṇo yamate nāyate dhanvāsahā nāyate
agne tava śravo vayo mahi bhrājante arcayo vibhāvaso
bṛhadbhāno śavasā vājamukthya3ṃ dadhāsi dāśuṣe kave
pāvakavarcāḥ śukravarcā anūnavarcā udiyarṣi bhānunā
putro mātarā vicarannupāvasi pṛṇakṣi rodasī ubhe
ūrjo napājjātavedaḥ suśastibhirmandasva dhītibhirhitaḥ
tve iṣaḥ saṃ dadhurbhūrivarpasaścitrotayo vāmajātāḥ
irajyannagne prathayasva jantubhirasme rāyo amartya
sa darśatasya vapuṣo vi rājasi pṛṇakṣi darśataṃ kratum
iṣkarttāramadhvarasya pracetasaṃ kṣayantaṃ rādhaso mahaḥ
rātiṃ vāmasya subhagāṃ mahīmiṣaṃ dadhāsi sānasiṃ rayim
ṛtāvānaṃ mahiṣaṃ viśvadarśatamagniṃ sumnāya dadhire puro janāḥ
śrutkarṇaṃ saprathastamaṃ tvā girā daivyaṃ mānuṣā yugā
pra so agne tavotibhiḥ suvirābhistarati vājakarmabhiḥ
yasya tvaṃ sakhyamāvitha
tava drapso nīlavānvāśa ṛtviya indhānaḥ siṣṇavā dade
tvaṃ mahīnāmuṣasāmasi priyaḥ kṣapo vastuṣu rājasi
tamoṣadhīrdadhire garbhamṛtviyaṃ tamāpo agniṃ janayanta mātaraḥ
tamitsamānaṃ vaninaśca vīrudho 'ntarvatīśca suvate ca viśvahā
agnirindrāya pavate divi śukro vi rājati
mahiṣīva vi jāyate
yo jāgāra tamṛcaḥ kāmayante yo jāgāra tamu sāmāni yanti
yo jāgāra tamayaṃ soma āha tavāhamasmi sakhye nyokāḥ
agnirjāgāra tamṛcaḥ kāmayantegnirjāgāra tamu sāmāni yanti
agnirjāgāra tamayaṃ soma āha tavāhamasmi sakhye nyokāḥ
namaḥ sakhibhyaḥ pūrvasadbhyo namaḥ sākanniṣebhyaḥ
yuñje vācaṃ śatapadīm
yuñje vācaṃ śatapadīṃ gāye sahasravarttani
gāyatraṃ traiṣṭubhaṃ jagat
gāyatraṃ traiṣṭubhaṃ jagadviśvā rūpāṇi sambhṛtā
devā okāṃsi cakrire
agnirjyotirjyotiragnirindro jyotirjyotirindraḥ
sūryo jyotirjyotiḥ sūryaḥ
punarūrjā ni varttasva punaragna iṣāyuṣā
punarnaḥ pāhyaṃhasaḥ
saha rayyā ni vartasvāgne pinvasva dhārayā
viśvapsnyā viśvataspari
yadindrāhaṃ yathā tvamīśīya vasva eka it
stotā me gosakhā syāt
śikṣeyamasmai ditseyaṃ śacīpate manīṣiṇe
yadahaṃ gopatiḥ syām
dhenuṣṭa indra sūnṛtā yajamānāya sunvate
gāmaśvaṃ pipyuṣī duhe
āpo hi ṣṭhā mayobhuvastā na ūrje dadhātana
mahe raṇāya cakṣase
yo vaḥ śivatamo rasastasya bhājayateha naḥ
uśatīriva mātaraḥ
tasmā araṃ gamāma vo yasya kṣayāya jinvatha
āpo janayathā ca naḥ
vāta ā vātu beṣajaṃ śambhu mayobhu no hṛde
pra na ayūṃṣi tāriṣat
uta vāta pitāsi na uta bhrātota naḥ sakhā
sa no jīvātave kṛdhi
yadado vāta te gṛhe3 'mṛtaṃ nihitaṃ guhā
tasyo no dehi jīvase
abhi vājī viśvarūpo janitraṃ hiraṇyayaṃ bibhradatkaṃ suparṇaḥ
sūryasya bhānumṛtuthā vasānaḥ pari svayaṃ medhamṛjro jajāna
apsu retaḥ śiśriye viśvarūpaṃ tejaḥ pṛthivyāmadhi yatsambabhūva
antarikṣe svaṃ mahimānaṃ mimānaḥ kanikranti vṛṣṇo aśvasya retaḥ
ayaṃ sahasrā pari yuktā vasānaḥ sūryasya bhānuṃ yajño dādhāra
sahasradāḥ śatadā bhūridāvā dharttā divo bhuvanasya viśpatiḥ
nāke suparṇamupa yatpatantaṃ hṛdā venanto abhyacakṣata tvā
hiraṇyapakṣaṃ varuṇasya dūtaṃ yamasya yonau śakunaṃ bhuraṇyum
ūrdhvo gandharvo adhi nāke asthātpratyañcitrā bibhradasyāyudhāni
vasāno atkaṃ surabhiṃ dṛśe kaṃ sva3rṇa nāma janata priyāṇi
drapsaḥ samudramabhi yajjigāti paśyangṛdhrasya cakṣasā vidharman
bhānuḥ śukreṇa śociṣā cakānastṛtīye cakre rajasi priyāṇi
āśuḥ śiśāno vṛṣabho na bhīmo ghanāghanaḥ kṣobhaṇaścarṣaṇīnām
saṅkrandano 'nimiṣa ekavīraḥ śataṃ senā ajayatsākamindraḥ
saṅkrandanenānimiṣeṇa jiṣṇunā yutkāreṇa duścyavanena dhṛṣṇunā
tadindreṇa jayata tatsahadhvaṃ yudho nara iṣuhastena vṛṣṇā
sa iṣuhastaiḥ sa niṣaṅgibhirvaśī saṃsraṣṭā sa yudha indro gaṇena
saṃ sṛṣṭajitsomapā bāhuśardhyū3gradhanvā pratihitābhirastā
bṛhaspate pari dīyā rathena rakṣohāmitrāṃ apabādhamānaḥ
prabhañjansenāḥ pramṛṇo yudhā jayannasmākamedhyavitā rathānām
balavijñāyaḥ sthaviraḥ pravīraḥ sahasvānvājī sahamāna ugraḥ
abhivīro abhisatvā sahojā jaitramindra rathamā tiṣṭha govit
gotrabhidaṃ govidaṃ vajrabāhuṃ jayantamajma pramṛṇantamojasā
imaṃ sajātā anu vīrayadhvamindraṃ sakhāyo anu saṃ rabhadhvam
abhi gotrāṇi sahasā gāhamāno 'dayo vīraḥ śatamanyurindraḥ
duścyavanaḥ pṛtanāṣāḍayudhyo3 'smākaṃ senā avatu pra yutsu
indra āsāṃ netā bṛhaspatirdakṣiṇā yajñaḥ pura etu somaḥ
devasenānāmabhibhañjatīnāṃ jayantīnāṃ maruto yantvagram
indrasya vṛṣṇo varuṇasya rājña ādityānāṃ marutāṃ śardha ugram
mahāmanasāṃ bhuvanacyavānāṃ ghoṣo devānāṃ jayatāmudasthāt
uddharṣaya maghavannāyudhānyutsatvanāṃ māmakānāṃ manāṃsi
udvṛtrahanvājināṃ vājinānyudrathānāṃ jayatāṃ yantu ghoṣāḥ
asmākamindraḥ samṛteṣu dhvajeṣvasmākaṃ yā iṣavastā jayantu
asmākaṃ vīrā uttare bhavantvasmāṃ u devā avatā haveṣu
asau yā senā marutaḥ pareṣāmabhyeti na ojasā spardhamānā
tāṃ gūhata tamasāpavratena yathaiteṣāmanyo anyaṃ na jānāt
amīṣāṃ cittaṃ pratilobhayantī gṛhāṇāṅgānyapve parehi
abhi prehi nirdaha hṛtsu śokairandhenāmitrāstamasā sacantām
pretā jayatā nara indro vaḥ śarma yacchatu
ugrā vaḥ santu bāhavo 'nādhṛṣyā yathāsatha
avasṛṣṭā parā pata śaravye brahmasaṃśite
gacchāmitrānpra padyasva māmīṣāṃ kaṃ ca nocchiṣaḥ
kaṅkāḥ suparṇā anu yantvenāngṛdhrāṇāmannamasāvastu senā
maiṣāṃ mocyaghahāraśca nendra vayāṃsyenānanusaṃyantu sarvān
amitrasenāṃ maghavannasmāñchatruyatīmabhi
ubhau tāmindra vṛtrahannagniśca dahataṃ prati
yatra bāṇāḥ sampatanti kumārā viśikhā iva
tatrā no brahmaṇaspatiraditiḥ śarma yacchatu viśvāhā śarma yacchatu
vi rakṣo vi mṛdho jahi vi vṛtrasya hanū ruja
vi manyumindra vṛtrahannamitrasyābhidāsataḥ
vi na indra mṛdho jahi nīcā yaccha pṛtanyataḥ
yo asmāṃ abhidāsatyadharaṃ gamayā tamaḥ
indrasya bāhū sthavirau yuvānāvanādhṛṣyau supratīkāvasahyau
tau yuñjīta prathamau yoga āgate yābhyāṃ jitamasurāṇāṃ saho mahat
marmāṇi te varmaṇā cchādayāmi somastvā rājāmṛtenānu vastām
urorvarīyo varuṇaste kṛṇotu jayantaṃ tvānu devā madantu
andhā amitrā bhavatāśīrṣāṇo 'haya iva
teṣāṃ vo agninunnānāmindro hantu varaṃvaram
yo naḥ svo 'raṇo yaśca niṣṭyo jighāṃsati
devāstaṃ sarve dhūrvantu brahma varma mamāntaraṃ śarma varma mamāntaram
mṛgo na bhīmaḥ kucaro giriṣṭhāḥ parāvata ā jaganthā parasyāḥ
sṛkaṃ saṃśāya pavimindra tigmaṃ vi śatrūṃ tāḍhi vi mṛdho nudasva
bhadraṃ karṇebhiḥ śṛṇuyāma devā bhadraṃ paśyemākṣabhiryajatrāḥ
sthirairaṅgaistuṣṭuvāṃ sastanūbhirvyaśemahi devahitaṃ yadāyuḥ
svasti na indro vṛddhaśravāḥ svasti naḥ pūṣā viśvavedāḥ
svasti nastārkṣyo ariṣṭanemiḥ svasti no bṛhaspatirdadhātu
oṃ svasti no bṛhaspatirdadhātu