sukeśā ca bhāradvājaḥ śaibyaś ca satyakāmaḥ sauryāyaṇī ca gārgyaḥ kausalyaś cāśvalāyano bhārgavo vaidarbhiḥ kabandhī kātyāyanas te haite brahmaparā brahmaniṣṭhā paraṃ brahmānveṣamāṇā eṣa ha vai tatsarvaṃ vakṣyatīti te ha samitpāṇayo bhagavantaṃ pippalādam upasannāḥ
tān ha sa ṛṣir uvāca bhūya eva tapasā brahmacaryeṇa śraddhayā saṃvatsaraṃ saṃvatsyatha yathākāmaṃ praśnān pṛcchata yadi vijñāsyāmaḥ sarvaṃ ha vo vakṣyāma iti
atha kabandhī kātyāyana upetya papraccha bhagavan kuto ha vā imāḥ prajāḥ prajāyanta iti
tasmai sa hovāca prajākāmo vai prajāpatiḥ sa tapo 'tapyata sa tapas taptvā sa mithunam utpādayate rayiṃ ca prāṇaṃ ceti etau me bahudhāḥ prajāḥ kariṣyata iti
ādityo ha vai prāṇo rayir eva candramāḥ rayir vā etat sarvaṃ yanmūrtaṃ cāmūrtaṃ ca tasmān mūrtir eva rayiḥ
athāditya udayan yatprācīṃ diśaṃ praviśati tena prācyān prāṇān raśmiṣu saṃnidhatte yad dakṣiṇaṃ yat pratīcīṃ yad udīcīṃ yad adho yad ūrdhvaṃ yad antarā diśo yat sarvaṃ prakāśayati tena sarvān prāṇān raśmiṣu saṃnidhatte
sa eṣa vaiśvānaro viśvarūpaḥ prāṇo 'gnirudayate tad etad dacābhyuktam
saṃvatsaro vai prajāpatiḥ tasyāyane dakṣiṇaṃ cottaraṃ ca tad ye ha vai tadiṣṭāpūrte kṛtim ity upāsate te cāndramasam eva lokam abhijayante ta eva punar āvartante tasmād eta ṛṣayaḥ prajākāmā dakṣiṇaṃ pratipadyante eṣa ha vai rayir yaḥ pitṛyāṇaḥ
athottareṇa tapasā brahmacaryeṇa śraddhayā vidyayātmānam anviṣyādityam abhijayante etad vai prāṇānām āyatanam etad amṛtam ayam etat parāyaṇam etasmān na punarāvartanta iti eṣa nirodhaḥ tad eṣa ślokaḥ
māso vai prajāpatiḥ tasya kṛṣṇapakṣa eva rayiḥ śuklaḥ prāṇaḥ tasmād eta ṛṣayaḥ śukla iṣṭaṃ kurvantītara itarasmin
ahorātro vai prajāpatiḥ tasyāhareva prāṇo rātrireva rayiḥ prāṇaṃ vā ete praskandanti ye divā ratyā saṃyujyante brahmacaryameva tadyadrātrau ratyā saṃyujyante
annaṃ vai prajāpatis tato ha vai tadretaḥ tasmād imāḥ prajāḥ prajāyanta iti
tad ye ha vai tatprajāpativrataṃ caranti te mithunam utpādayante teṣāmevaiṣa brahmalokaḥ yeṣāṃ tapo brahmacaryaṃ yeṣu satyaṃ pratiṣṭhitam
teṣām asau virajo brahmaloko na yeṣu jihvam anṛtaṃ na māyā ceti
ata hainaṃ bhārgavo vaidarbhiḥ papraccha bhagavan katyeva devāḥ prajāṃ vidhārayante katara etat prakāśayante kaḥ punar eṣāṃ variṣṭha iti
tasmai sa hovāca ākāśo ha vā eṣa devo vāyur agnir āpaḥ pṛthivī vāṅmanaścakṣu śrotraṃ ca te prakāśyābhivadanti vayam etad bāṇam avaṣṭabhya vidhārayāmaḥ
tān variṣṭaḥ prāṇa uvāca mā mohamāpadyatha aham evaitat pañcadhātmānaṃ pravibhajyaitad bāṇamavaṣṭabhya vidhārayāmīti te 'śraddadhānā babhūvuḥ
so 'bhimānādūrdhvamutkramata iva tasminn utkrāmaty athetare sarva evotkrāmante tasmiṃś ca pratiṣṭhamāne sarva eva prātiṣṭhante tad yathā makṣikā madhukararājānam utkrāmantaṃ sarvā evotkrāmante tasmiṃś ca pratiṣṭhamāne sarvā eva prātiṣṭhante evaṃ vāṅmanaścakṣuḥśrotraṃ ca te prītāḥ prāṇaṃ stunvanti
prajāpatiś carasi garbhe tvam eva pratijāyase tubhyaṃ prāṇa prajās tv imā baliṃ haranti yaḥ prāṇaiḥ pratiṣṭhasi
indras tvaṃ prāṇa tejasā rudro 'si saṃharañ jagat sthitau ca pari samantādrakṣitā pālayitā parirakṣitā tvam eva jagataḥ saumyena rūpeṇa tvam antarikṣe 'jasraṃ carasi udayāstamayābhyāṃ sūryas tvam eva ca sarveṣāṃ jyotiṣāṃ patiḥ
atha hainaṃ kausalyaś cāśvalāyanaḥ papraccha bhagavan kuta eṣa prāṇo jāyate katham āyāty asmin śarīre ātmānaṃ vā pravibhajya kathaṃ prātiṣṭhate kenotkramate kathaṃ bāhyam abhidhatte katham adhyātmam iti
tasmai sa hovāca atipraśnān pṛcchasi brahmiṣṭho 'sīti tasmāt te 'haṃ bravīmi
ātmana eṣa prāṇo jāyate yathaiṣā puruṣe chāyaitasminn etadātatam manokṛtenāyāty asmiñ śarīre
yathā samrāḍ evādhikṛtān viniyuṅkte etān grāmān etān grāmān adhitiṣṭhasveti evam evaiṣa prāṇa itarān prāṇān pṛthak pṛthag eva saṃnidhatte
pāyūpasthe 'pānam cakṣuḥśrotre mukhanāsikābhyāṃ prāṇaḥ svayaṃ pratiṣṭhate madhye tu samānaḥ eṣa hy etad dhutam annaṃ samaṃ nayati tasmād etāḥ saptārciṣo bhavanti
hṛdi hy eṣa ātmā atraitad ekaśataṃ nāḍīnām tāsāṃ śataṃ śatam ekaikasyāḥ dvāsaptatir dvāsaptatiḥ pratiśākhānāḍīsahasrāṇi bhavanti āsu vyānaścarati
athaikayordhva udānaḥ puṇyena puṇyaṃ lokaṃ nayati pāpena pāpam ubhābhyām eva manuṣyalokam
ādityo ha vai bāhyaḥ prāṇa udayati eṣa hy enaṃ cākṣuṣaṃ prāṇam anugṛhṇānaḥ pṛthivyāṃ yā devatā saiṣā puruṣasyāpānam avaṣṭabhya antarā yadākāśaḥ sa samānaḥ vāyur vyānaḥ
tejo ha vā udānaḥ tasmād upaśāntatejāḥ punarbhavam indriyair manasi saṃpadyamānaiḥ
yaccittas tenaiṣa prāṇam āyāti prāṇas tejasā yuktaḥ sahātmanā yathā saṃkalpitaṃ lokaṃ nayati
ya evaṃ vidvān prāṇaṃ veda na hāsya prajā hīyate 'mṛto bhavati tad eṣa ślokaḥ
utpattim āyātiṃ sthānaṃ vibhutvaṃ caiva pañcadhā adhyātmaṃ caiva prāṇasya vijñāyāmṛtam aśnute vijñāyāmṛtam aśnuta iti
atha hainaṃ sauryāyaṇī gārgyaḥ papraccha bhagavann etasmin puruṣe kāni svapanti kāny asmiñ jāgrati katara eṣa devaḥ svapnān paśyati kasyaitat sukhaṃ bhavati kasmin nu sarve saṃpratiṣṭhitā bhavantīti
tasmai sa hovāca yathā gārgya marīcayo'rkasyās taṃ gacchataḥ sarvā etasmiṃs tejomaṇḍala ekībhavanti tāḥ punaḥ punar udayataḥ pracaranti evaṃ ha vai tat sarvaṃ pare deve manasy ekībhavati tena tarhy eṣa puruṣo na śṛṇoti na paśyati na jighrati na rasayate na spṛśate nābhivadate nādatte nānandayate na visṛjate neyāyate svapatīty ācakṣate
prāṇāgnaya evaitasmin pure jāgrati gārhapatyo ha vā eṣo 'pānaḥ vyāno 'nvāhāryapacanaḥ yad gārhapatyāt praṇīyate praṇayanāt āhavanīyaḥ prāṇaḥ
yad ucchvāsaniḥśvāsāvetāvāhutī samaṃ nayatīti sa samānaḥ mano ha vāvana yajamānaḥ iṣṭaphalam evodānaḥ sa enaṃ yajamānam aharaharbrahma gamayati
atraiṣa devaḥ svapne mahimānam anubhavati yad dṛṣṭaṃ iṣṭam anupaśyati śrutaṃ śrutam evārtham anuśṛṇoti deśadigantaraiś ca pratyanubhūtaṃ punaḥ punaḥ pratyanubhavati dṛṣṭaṃ cādṛṣṭaṃ ca śrutaṃ cāśrutaṃ cānubhūtaṃ cānanubhūtaṃ ca saccāsacca sarvaṃ paśyati sarvaḥ paśyati
sa yadā tejasābhibhūto bhavati atraiṣa devaḥ svapnānna paśyati atha tadaitasmiñ śarīra etat sukhaṃ bhavati
sa yathā somya vayāṃsi vāsovṛkṣaṃ saṃpratiṣṭhante evaṃ ha vai tat sarvaṃ para ātmani saṃpratiṣṭhate
pṛthivī ca pṛthivīmātrā ca āpaś cāpomātrā ca tejaś ca tejomātrā ca vāyuś ca vāyumātrā ca ākāśaś cākāśamātrā ca cakṣuś ca draṣṭavyaṃ ca śrotraṃ ca śrotavyaṃ ca ghrāṇaṃ ca ghrātavyaṃ ca rasaś ca rasayitavyaṃ ca tvak ca sparśayitavyaṃ ca vāk ca vaktavyaṃ ca hastau cādātavyaṃ ca upasthaś cānandayitavyaṃ ca pāyuś ca visarjayitavyaṃ ca pādau ca gantavyaṃ ca manaś ca mantavyaṃ ca buddhiś ca boddhavyaṃ ca ahaṅkāraś cāhaṅkartavyaṃ ca cittaṃ ca cetayitavyaṃ ca tejaś ca vidyotayitavyaṃ ca prāṇaś ca vidhārayitavyaṃ ca
eṣa hi draṣṭā spraṣṭā śrotā ghrātā rasayitā mantā boddhā kartā vijñānātmā puruṣaḥ sa pare 'kṣara ātmani saṃpratiṣṭhate
param evākṣaraṃ pratipadyate sa yo ha vai tadacchāyam aśarīram alohitaṃ śubhram akṣaraṃ vedayate yas tu somya sa sarvaḥ sarvo bhavati tad eṣa ślokaḥ
atha hainaṃ śaibyaḥ satyakāmaḥ papraccha sa yo ha vai tad bhagavan manuṣyeṣu prāyaṇāntam oṃkāram abhidhyāyīta katamaṃ vāva sa tena lokaṃ jayatīti
tasmai sa hovāca etad vai satyakāma paraṃ cāparaṃ ca brahma yad oṃkāraḥ tasmād vidvān etenaivāyatanenaikataram anveti
sa yady ekamātram abhidhyāyīta sa tenaiva saṃveditas tūrṇam eva jagatyām abhisampadyate tam ṛco manuṣyalokam upanayante sa tatra tapasā brahmacaryeṇa śraddhayā sampanno mahimānam anubhavati
atha yadi dvimātreṇa manasi saṃpadyate so 'ntarīkṣaṃ yajurbhir unnīyate somalokam sa somaloke vibhūtim anubhūya punar āvartate
yaḥ punar etaṃ trimātreṇomity etenaivākṣareṇa paraṃ puruṣam abhidhyāyīta sa tejasi sūrye saṃpannaḥ yathā pādodaras tvacā vinirmucyate evaṃ ha vai sa pāpmanā vinirmuktaḥ sa sāmabhir unnīyate brahmalokam sa etasmāj jīvadhanāt parāparaṃ puriśayaṃ puruṣam īkṣate tad etau ślokau bhavataḥ
atha hainaṃ sukeśā bhāradvājaḥ papraccha bhagavan hiraṇyanābhaḥ kausalyo rājaputro māmupetyaitaṃ praśnamapṛcchata ṣoḍaśakalaṃ bhāradvāja puruṣaṃ vettha tam ahaṃ kumāram abruvaṃ nāham imaṃ veda yady aham imam avediṣaṃ kathaṃ te nāvakṣyam iti samūlo vā eṣa pariśuṣyati yo 'nṛtam abhivadati tasmān nārhāmy anṛtaṃ vaktuṃ sa tūṣṇīṃ ratham āruhya pravavrāja taṃ tvā pṛcchāmi kāsau puruṣa iti
tasmai sa hovāca ihaivāntaḥ śarīre somya sa puruṣo yasminn etāḥ ṣoḍaśa kalāḥ prabhavantīti
sa īkṣāṃ cakre kasminn aham utkrānta utkrānto bhaviṣyāmi kasmin vā pratiṣṭhite pratiṣṭhāsyāmīti
sa prāṇamasṛjata prāṇāc chadvāṃ khaṃ vāyur jyotir āpaḥ pṛthivīndriyaṃ mano 'nnam annād vīryaṃ tapo mantrāḥ karma lokā lokeṣu nāma ca
sa yathemā nadyaḥ syandamānāḥ samudrāyaṇāḥ samudraṃ prāpyāstaṃ gacchanti bhidyete tāsāṃ nāmarūpe samudra ity evaṃ procyate evam evāsya paridraṣṭur imāḥ ṣoḍaśa kalāḥ puruṣāyaṇāḥ puruṣaṃ prāpyāstaṃ gacchanti bhidyete cāsāṃ nāmarūpe puruṣa ity evaṃ procyate sa eṣo 'kalo 'mṛto bhavati tadeṣa ślokaḥ
tān hovāca etāvad evāham etat paraṃ brahma veda nātaḥ param astīti
te tam arcayantas tvaṃ hi naḥ pitā yo 'smākam avidyāyāḥ paraṃ pāraṃ tārayasīti namaḥ paramaṛṣibhyo namaḥ paramaṛṣibhyaḥ