oṃ ity etad akṣaram idaṃ sarvaṃ tasyopavyākhyānaṃ bhūtaṃ bhavad bhaviṣyad iti sarvam oṃkāra eva
yac cānyat trikālātītaṃ tad apy oṃkāra eva
sarvaṃ hy etad brahmāyam ātmā brahma so 'yam ātmā catuṣpāt
jāgaritasthāno bahiḥprajñaḥ saptāṅga ekonaviṃśatimukhaḥ sthūlabhug vaiśvānaraḥ prathamaḥ pādaḥ
svaprasthāno 'ntaḥprajñaḥ saptāṅga ekonaviṃśatimukhaḥ praviviktabhuktaijaso dvitīyaḥ pādaḥ
yatra supto na kañcana kāmaṃ kāmayate na kañcana svapnaṃ paśyati tat suṣuptam
suṣuptasthāna ekībhūtaḥ prajñānaghana evāndamayo hy ānandabhukcetomukhaḥ prājñaḥ tṛtīyaḥ pādaḥ
eṣaḥ sarveśvara eṣa sarvajña eṣo 'ntaryāmy eṣa yoniḥ sarvasya prabhavāpyayau hi bhūtānām
nāntaḥprajñaṃ na bahiḥprajñaṃ nobhayataḥprajñaṃ na prajñānaghanaṃ na prajñaṃ nāprajñam
adṛṣṭam avyavahāryam agrāhyam alakṣaṇam acintyam avyapadeśyam ekātmapratyayasāraṃ prapañcopaśamaṃ śāntaṃ śivam advaitaṃ caturthaṃ manyante
sa ātmā sa vijñeyaḥ
so 'yam ātmādhyakṣaram oṃkāraḥ
adhimātraṃ pādā mātrā mātrāśca pādā akāra ukāro makāra iti
jāgaritasthāno vaiśvānaraḥ akāraḥ prathamā mātrāpterādimattvād vā
āpnoti ha vai sarvān kāmān ādiś ca bhavati ya evaṃ veda
svapnasthānas taijasa ukāro dvitīyā mātrotkarṣād ubhayatvād vā
utkarṣati ha vai jñānasaṃtatiṃ
samānaś ca bhavati
nāsyābrahmavit kule bhavati ya evaṃ veda
suṣuptasthānaḥ prājño makāraḥ tṛtīyā mātrā miter apīter vā
minoti ha vā idaṃ sarvam apītiś ca bhavati ya evaṃ veda
amātraś caturtho 'vyavahāryaḥ prapañcopaśamaḥ śivo 'dvaitaḥ
evam oṃkāra ātmaiva
saṃviśaty ātmanātmānaṃ ya evaṃ veda
