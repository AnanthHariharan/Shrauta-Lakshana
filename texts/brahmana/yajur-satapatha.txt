vratamupaiṣyan antareṇāhavanīyaṃ ca gārhapatyaṃ ca prāṅ tiṣṭhannapa upaspṛśati
tadyadapa upaspṛśatyamedhyo vai puruṣo yadanṛtaṃ vadati tena pūtirantarato
medhyā vā āpo medhyo bhūtvā vratamupāyānīti pavitraṃ vā āpaḥ pavitrapūto
vratamupāyānīti tasmādvā apa upaspṛśati
so 'gnimevābhīkṣamāṇo vratamupaiti agne vratapate vrataṃ cariṣyāmi tacakeyaṃ
tanme rādhyatāmityagnirvai devānāṃ vratapatistasmā evaitatprāha vrataṃ cariṣyāmi
taccakeyaṃ tanme rādhyatāmiti nātra tirohitamivāsti
atha saṃsthite visṛjate agne vratapate vratamacāriṣaṃ tādaśakam tanme
rādhītyaśakadyetadyo yajñasya saṃsthāmagannarādhi hyasmai yo yajñasya
saṃsthāmagannetena nveva bhūyiṣṭhā iva vratamupayantyanena tvevopeyāt
dvayaṃ vā idaṃ na tṛtīyamasti satyaṃ caivānṛtaṃ ca satyameva devā anṛtam
manuṣyā idamahamanṛtātsatyamupaimīti tanmanuṣyebhyo devānupaiti
sa vai satyameva vadet etaddhavai devā vrataṃ caranti yatsatyaṃ tasmātte yaśo yaśo
ha bhavati ya evaṃ vidvāṃtsatyaṃvadati
atha saṃsthite visṛjate idamahaṃ ya evāsmi so 'smītyamānuṣa iva vā etadbhavati
yadvratamupaiti na hi tadavakalpate yadbrūyādidamahaṃ satyādanṛtamupaimīti tadu
khalu punarmānuṣo bhavati tasmādidamahaṃ ya evāsmi so 'smītyevaṃ vrataṃ
visṛjeta
athāto 'śanānaśanasyaiva taduhāṣāḍhaḥ sāvayaso 'naśanameva vratam mene mano
ha vai devā manuṣyasyājānanti ta enametadvratamupayantaṃ viduḥ prātarno
yakṣyata iti te 'sya viśve devā gṛhānāgacanti te 'sya gṛheṣūpavasanti sa upavasathaḥ
tannvevānavakLptam yo manuṣyeṣvanaśnatsu pūrvo 'śnīyādatha kimu yo
deveṣvanaśnatsu pūrvo 'śnīyāttasmādu naivāśnīyāt
tadu hovāca yājñavalkyaḥ yadi nāśnāti pitṛdevatyo bhavati yadyu aśnāti
devānatyaśnātīti sa yadevāśitamanaśitaṃ tadaśnīyāditi yasya vai havirna gṛhṇanti
tadaśitamanaśitaṃ sa yadaśnāti tenāpitṛdevatyo bhavati yadyu tadaśnāti yasya havirna
gṛhṇanti teno devānnātyaśnāti
sa vā āraṇyamevāśnīyāt yā vāraṇyā oṣadhayo yadvā vṛkṣyaṃ tadu ha smāhāpi
barkurvārṣṇo māsānme pacata na vā etesāṃ havirgṛhṇantīti tadu tathā na
kuryādvrīhiyavayorvā etadupajaṃ yacamīdhānyaṃ tadvrīhiyavāvevaitena bhūyāṃsau
karoti tasmādāraṇyamevāśnīyāt
sa āhavanīyāgāre vaitāṃ rātrīṃ śayīta gārhapatyāgāre vā devānvā eṣa upāvartate yo
vratamupaiti sa yānevopāvarttate teṣāmevaitanmadhye śete 'dhaḥ śayītādhastādiva hi
śreyasa upacāraḥ
sa vai prātarapa eva prathamena karmaṇābhipadyate 'paḥ praṇayati yajñovā āpo
yajñamevaitatprathamena karmaṇābhipadyate tāḥ praṇayati yajñamevaitadvitanoti
sa praṇayati kastvā yunakti sa tvā yunakti kasmai tvā yunakti tasmai tvā
yunaktītyetābhiraniruktābhirvyāhṛtibhiranirukto vai prajāpatih
prajāpatiryajñastatprajāpatimevaitadyajñaṃ yunakti
yadvevāpaḥ praṇayati adbhirvā idaṃ sarvamāptaṃ tatprathamenaivaitatkarmaṇā
sarvamāpnoti
yadvevāsyātra hotā vādhvaryurvā brahmā vāgnīdhro vā svayaṃ vā yajamāno
nābhyāpayati tadevāsyaitena sarvamāptam bhavati
yadvevāpaḥ praṇayati devānha vai yajñena yajamānāṃstānasurarakṣasāni
rarakṣurna yakṣyadhva iti tadyadarakṣaṃstasmādrakṣāṃsi
tato devā etaṃ vajraṃ dadṛśuḥ yadapo vajro vā āpo vajro hi vā āpastasmādyenaitā
yanti nimnaṃ kurvanti yatropatiṣṭhante nirdahanti tata etaṃ
vajramudayacaṃstasyābhaye 'nāṣṭre nivāte yajñamatanvata tatho evaisa etaṃ
vajramudyacati tasyābhaye 'nāṣṭre nivāte yajñaṃ tanute tasmādapaḥ praṇayati
tā utsicyottareṇa gārhapatyaṃ sādayati yoṣā vā āpo vṛṣāgnirgṛhā vai
gārhapatyastadgṛheṣvevaitanmithunam prajananaṃ kriyate vajraṃ vā eṣa udyacati yo
'paḥ praṇayati yo vā apratiṣṭhito vajramudyacati nainaṃ śaknotyudyantuṃ saṃ hainaṃ
śṛṇāti
sa yadgārhapatye sādayati gṛhā vai gārhapatyo gṛhā vai pratiṣṭhāyām pratitiṣṭhati
tatho hainameṣa vajro na hinasti tasmādgārhapatye sādayati
tā uttareṇāhavanīyam praṇayati yoṣā vā āpo vṛbṣāgnirmithunamevaitatprajananaṃ
kriyata evamiva hi mithunaṃ kLptamuttarato hi strī pumāṃsamupaśete
tā nāntareṇa saṃcareyuḥ nenmithunaṃ caryamāṇamantareṇa saṃcarāniti tā nātihṛtya
sādayenno anāptāḥ sādayetsa yadatihṛtya sādayedasti vā agneścāpāṃ ca
vibhrātṛvyamiva sa yatheva ha tadagnerbhavati yatrāsyāpa upaspṛśantyagnau hādhi
bhrātṛvyaṃ vardhayedyadatihṛtya sādayedyadya anāptāḥ sādayenno hābhistaṃ
kāmamabhyāpayedyasmai kāmāya praṇīyante tasmādu sampratyevottareṇāhavanīyam
praṇayati
atha tṛṇaiḥ paristṛṇāti dvandvam pātrāṇyudāharati śūrpaṃ cāgnihotrahavaṇīṃ ca
sphyaṃ ca kapālānica śamyāṃ cakṛṣṇājinaṃ colūkhalamusale dṛṣadupala taddaśa
daśākṣarā vai virāḍvirāḍvai yajñastadvirājamevaitadyajñamabhisampādayatyatha
yaddvandvaṃ dvandvaṃ vai vīryaṃ yadā vai dvau saṃ rabhete atha tadvīryam bhavati
dvandvaṃ vai mithunam prajananam mithunamevaitatprajananaṃ kriyate
atha śūrpaṃ cāgnihotrahavaṇīṃ cādatte karmaṇo vāṃ veṣāya vāmiti yajño vai karma
yajñāya hi tasmādāha karmaṇo vāmiti veṣāya vāmiti veveṣṭīva hi yajñam
atha vācaṃ yacati vāgvai yajño 'vikṣubdho yajñaṃ tanavā ityatha pratapati
pratyuṣṭaṃ rakṣaḥ pratyuṣṭā arātayo niṣṭaptaṃ rakṣo niṣṭaptā arātaya iti vā
devā ha vai yajñaṃ tanvānāḥ te 'surarakṣasebhya
āsaṅgādbibhayāñcakrustadyajñamukhādevaitannāṣṭrā rakṣāṃsyato 'pahanti
atha praiti urvantarikṣamanvemītyantarikṣaṃ vā anu
rakṣaścaratyamūlamubhayataḥ paricinnaṃ yathāyam puruṣo 'mūla ubhayataḥ
paricinno 'ntarikṣamanucarati tadbrahmaṇaivaitadantarikṣamabhayamanāṣṭraṃ
kurute
sa vā anasa eva gṛhṇīyāt ano ha vā agre paśceva vā idaṃ yacālaṃ sa yadevāgre
tatkaravāṇiti tasmādanasa eva gṛhṇīyāt
bhūmā vā anaḥ bhūmā hi vā anastasmādyadā bahu
bhavatyanovāhyamabhūdityāhustadbhūmānamevaitadupaiti tasmādanasa eva gṛhṇīyāt
yajño vasanti na kauṣṭasya na kumbhyai bhastrāyai ha smarṣayo gṛhṇanti
tadvṛṣīnprati bhastrāyai yajūṃṣyāsustānyetarhi prākṛtāni yajñādyajñaṃ nirmimā iti
tasmādanasa evagṛhṇīyāt
uto pātryai gṛāmu tarhyavastadupohya gṛhṇīyādyato yunajāma tato vimuñccanti
tasya vā etasyānasaḥ agnireva dhūragnirhi vai dhūratha ya
enadvahantyagnidagdhamivaiṣāṃ vaham bhavatyatha yajjaghanena kastambhīm pra
ugaṃ vedirevāsya sā nīḍa eva havirdhānam
sa dhuramabhimṛśati dhūrasi dhūrva dhūrvantaṃ dhūrva taṃ yo 'smāndhūrvati taṃ
dhūrvayaṃ vayaṃ dhūrvāma ityagnirvā eṣa dhuryastametadatyeṣyanbhavati
havirgrahiṣyaṃstasmāevaitānnihnute tatho haitameṣo 'tiyantamagnirdhuryo na
hinasti
taddha smaitadāruṇirāha adharmāsaśo vā ahaṃ sapatnāndhūrvāmītyetaddha sma sa
tadabhyāha
atha jaghanena kastambhīmīṣāmabhimṛśya japati devānāmasi vahnitamaṃ
sasnitamam papritamaṃ juṣṭatamaṃ devahūtamamahrutamasi havirdhānaṃ
dṛṃhasva mā hvārityana evaitadupastautyupastutādrātamanaso havirgṛhṇānīti mā te
yajñapatirhvārṣīditi yajamāno vai yajñapatistadyajamānāyaivaitaduhvalāmāśāste
athākramate viṣṇustvā kramatāmiti yajño vai viṣṇuḥ sa devebhya imāṃ vikrāntiṃ
vicakrame yaiṣāmiyaṃ vikrāntiridameva prathamena padena
paspārāthedamantarikṣaṃ dvitīyena
divamuttamenaitāmvevaiṣa etasmai viṣṇuryajño vikrāntiṃ vikramate
atha prekṣate uru vātāyeti prāṇo vai vātastadbrahmaṇaiv
aitatprāṇāya vātāyorugāyaṃ kurute
athāpāsyati apahataṃ rakṣa iti yadyatra kiñcidāpannam bhavati yadyu nābhyeva
mṛśettannāṣṭrā evaitadrakṣāṃ syato 'pahanti
athābhipadyate yacantām pañcati pañca vā imā aṅgulayaḥ pāṅkto vai
yajñastadyajñamevaitadatra dadhāti
atha gṛhṇāti devasya tvā savituḥ prasave 'śvinorbāhubhyām pūṣṇo hastābhyām
agnaye juṣṭaṃ gṛhṇāmīti savitā vai devānām prasavitā tatsavitṛprasūta
evaitadgṛhṇātyaśvinorbāhubhyāmityaśvināvadhvaryū pūṣṇo hastābhyāmiti pūṣā
bhāgadugho 'śanam pāṇibhyāmupanidhātā satyaṃ devā
antammanuṣyāstatsatyenaivaitadgṛhṇāti
atha devatāyā ādiśati sarvā ha vai devatā adhvaryuṃ havirgṛhīṣyantamupatiṣṭhante
mama nāma grahīṣyati mama nāma grahīṣyatīti tābhya evaitatsaha satībhyo
'samadaṃ karoti
yadveva devatāyā ādiśati yāvatībhyo ha vai devatābhyo havīṃṣi gṛhyanta ṝṇamu
haiva tāstena manyante yadasmai taṃkāmaṃ samardhayeyuryatkāmyā gṛhṇ āti
tasmādvai devatāyā 'ādiśatyevameva yathāpūrvaṃ havīṃṣi gṛhītvā
athābhimṛśati bhūtāya tvā nārātaya iti tadyata eva gṛhṇāti tadevaitatpunarāpyāyayati
atha prāṅprekṣate svarabhivikhyeṣamiti parivṛtamiva vā etadano bhavati
tadasyaitaccakṣuḥ pāpmagṛhītamiva bhavati yajño vai svarahardevāḥ
sūryastatsvarevaitadato bhivipaśyati
athāvarohati dṛṃhantāṃ duryāḥ pṛthivyāmiti gṛhā vai duryāste heta īśvaro gṛhā
yajamānasya yo 'syaiṣo 'dhvaryuryajñena carati tam prayantamanu
pracyotostasyeśvaraḥ kulaṃ vikṣobdhostānevaitadasyām pṛthivyāṃ dṛṃhati tathā
nānupracyavante tathā na vikṣobhante tasmādāha dṛṃhantāṃ duryāḥ
pṛthivyāmityatha praityurvantarikṣamanvemīti so 'sāveva bandhuḥ
sa yasya gārhapatye havīṃṣi śrapayanti gārhapatye tasya pātrāṇi saṃsādayanti
jaghaneno tarhi gārhapatyaṃ sādayedyasyāhavanīye havīṃṣi śrapayantyāhavanīye
tasya pātrāṇi saṃsādayanti jaghaneno tarhyāhavanīyaṃ sādayetpṛthivyāstvā nābhau
sādayāmīti madhyaṃ vai nābhirmadhyamabhayaṃ tasmādāha pṛthivyāstvā nābhau
sādayāmītyadityā upastha ityupastha ivainadabhārṣuriti vā āhuryatsuguptaṃ
gopāyanti tasmādāhādityā upastha ityagne havyaṃ rakṣeti tadagnaye caivaitaddhaviḥ
paridadāti guptyā asyai ca pṛthivyai tasmādāhāgne havyaṃ rakṣeti
pavitre karoti pavitre stho vaiṣṇavyāviti yajño vai viṣṇuryajñiye stha ityevaitadāha
te vai dve bhavataḥ ayaṃ vai pavitraṃ yo 'yam pavate so 'yameka ivaiva pavate so
'yam puruṣe 'ntaḥ praviṣṭaḥ prāṅca pratyaṅca tāvimau prāṇodānau tadetasyaivānu
mātrāṃ tasmāddve bhavataḥ
atho api trīṇi syuḥ vyāno hi tṛtīyo dve nveva bhavatastābhyāmetāḥ prokṣaṇīrutpūya
tābhiḥ prokṣati tadyadetābhyāmutpunāti
vṛtro ha vā idaṃ sarvaṃ vṛtvā śiśye yadidamantareṇa dyāvāpṛthivī sa yadedaṃ sarvaṃ
vṛtvā śiśye tasmādvṛtro nāma
tamindro jaghāna sa hataḥ pūtiḥ sarvata evāpo 'bhipra susrāva sarvataiva hyayaṃ
samudrastasmādu haikā āpo bībhatsāñcakrire tā uparyuparyatipupruvire 'ta ime
darbhāstā haitā anāpūyitā āpo 'sti vā itarāsu saṃ sṛṣṭamiva yadenā vṛtraḥ
pūtirabhiprāsravattadevāsāmetābhyām pavitrābhyāmapahantyatha
medhyābhirevādbhiḥ prokṣati tasmādvā etābhyāmutpunāti
sa utpunāti saviturvaḥ prasava utpunāmyacidreṇa pavitreṇa sūryasya raśmibhiriti
savitā vai devānām prasavitā tatsavitṛprasūta evaitadutpunātyacidreṇa pavitreṇeti yo vā
ayam pavata eṣo 'cidram pavitrametenaitadāha sūryasya raśmibhirityete vā
utpavitāro yatsūryasya raśmayastasmādāha sūryasya raśmibhiriti
tāḥ savye pāṇau kṛtvā dakṣiṇenodiṅgayatyupastautyevainā etanmahayatyeva
devīrāpo agreguvo agrepuva iti devyo hyāpastasmādāha devīrāpa ityagreguva iti tā
yatsamudraṃ gacanti tenāgreguvo 'grepuva iti tā yatprathamāḥ somasya rājño
bhakṣayanti tenāgrepuvo 'gra imamadya yajñaṃ nayatāgre yajñapatiṃ sudhātuṃ
yajñapatiṃ devayuvamiti sādhu yajñaṃ sādhu yajamānamityevaitadāha
yuṣmā indro 'vṛṇīta vṛtratūrya iti etā u hīndro 'vṛṇīta vṛtreṇa spardhamāna
etābhirhyenamahaṃstasmādāha yuṣmā indro 'vṛṇīta vṛtratūrya iti
yūyamindramavṛṇīdhvaṃ vṛtratūrya iti etā u hīndramavṛṇata vṛtreṇa
spardhamānametābhirhyenamahaṃstasmādāha yūyamindramavṛṇīdhvaṃ vṛtratūrya 'iti
prokṣitā stheti tadetābhyo nihnute 'tha haviḥ prokṣatyeko vai prokṣaṇasya
bandhurmedhyamevaitatkaroti
sa prokṣati agnaye tvā juṣṭam prokṣāmīti tadyasyai devatāyai havirbhavati tasyai
medhyaṃ karotyevameva yathāpūrvaṃ havīṃṣi prokṣya
atha yajñapātrāṇi prokṣati daivyāya karmaṇo śundhadhvaṃ devayajyāyā iti daivyāya
hi karmaṇo śundhati devayajyāyai yadvo 'śuddhaḥ parājaghnuridaṃ vastacundhāmīti
tadyadevaiṣāmatrāśuddhastakṣā vānyo vāmedhyaḥ kaścitparāhanti
tadevaiṣāmetadadbhirmedhyaṃ karoti tasmādāha yadvo 'śuddhāḥ parājaghnuridaṃ
vastacundhāmīti
atha kṛṣṇājinamādatte yajñasyaiva sarvatvāya yajño ha devebhyo 'pacakrāma sa
kṛṣṇo bhūtvā cacāra tasya devā anuvidya tvacamevāvacāyājahruḥ
tasya yāni śuklāni ca kṛṣṇāni ca lomāni tānyṛcāṃ ca sāmnāṃ ca rūpaṃ yāni śuklāni
tāni sāmnāṃ rūpaṃ yāni kṛṣṇāni tānyṛcāṃ yadi vetarathā yānyeva kṛṣṇāni tāni
sāmnāṃ
rūpaṃ yāni śuklāni tānyṛcāṃ yānyeva babhrūṇīva harīṇi tāni yajuṣāṃ rūpam
saiṣā trayī vidyā yajñaḥ tasyā etacilpameṣa varṇastadyatkṛṣṇājinam bhavati
yajñasyaiva sarvatvāya tasmātkṛṣṇājinamadhi dīkṣante yajñasyaiva sarvatvāya
tasmādadhyavahananamadhipeṣaṇam bhavatyaskannaṃ havirasaditi tadyadevātra
taṇḍulo vā piṣṭaṃ vā skandāttadyajñe yajñaḥ pratitiṣṭhāditi
tasmādadhyavahananamadhipeṣaṇam bhavati
atha kṛṣṇājinamādatte śarmāsīti carma vā etatkṛṣṇasya tadasya tanmānuṣaṃ śarma
devatrā tasmādāha śarmāsīti tadavadhūnotyavadhūtaṃ rakṣo 'vadhūtā arātaya iti
tannāṣṭrā evaitadrakṣaṃsyato 'pahantyatinatyeva pātrāṇyavadhūnoti
yadyasyāmedhyamabhūttadyasyaitadavadhūnoti
tatpratīcīnagrīvamupastṛṇāti adityāstvagasi prati tvāditirvettvitīyaṃ vai
pṛthivyaditistasyā asyai tvagyadidamasyāmadhi kiñca tasmādāhādityāstvagasīti prati
tvāditirvettviti prati hi svaḥ saṃ jānīte tatsaṃjñāmevaitatkṛṣṇājināya ca vadati
nedanyo 'nyaṃ hinasāta ityabhinihitameva savyena pāṇinā bhavati
atha dakṣiṇenolūkhalamāharati nediha purā nāṣṭrā rakṣāṃsyāviśāniti brāhmaṇo hi
rakṣasāmapahantā tasmādabhinihitameva savyena pāṇinā bhavati
atholūkhalaṃ nidadhāti adrirasi vānaspatyo grāvāsi pṛthubuḍhna iti vā
tadyathaivādaḥ somaṃ rājānaṃ
grāvabhirabhiṣuṇvantyevamevaitadulūkhalamusalābhyāṃ dṛṣadupalābhyāṃ
haviryajñamabhiṣuṇotyadraya iti vai teṣāmekaṃ nāma tasmādāhādrirasīti vānaspatya
iti vānaspatyo hyeṣa grāvāsi pṛthubudhna iti grāvā hyeṣa pṛthubudhno hyeṣa prati
tvādityāstvagvettviti tatsaṃjñāmevaitatkṛṣṇājināya ca vadati nedanyo 'nyaṃ hinasāta
iti
atha havirāvapati agnestanūrasi vāco visarjanamiti yajño hi tenāgnestanūrvāco
visarjanamiti yāṃ vā amūṃ havirgrahīṣyanvācaṃ yacatyatra vai taṃ visṛjate
tadyadetāmatra vācaṃ visṛjata eṣa hi yajña ulūkhale pratyaṣṭhādeṣa hi prāsāri
tasmādāha vāco visarjanamiti
sa yadidam purā mānuṣīṃ vācaṃ vyāharet tatro vaiṣṇāvīmṛcaṃ vā yajurvā
japedyajño vai viṣṇustadyajñam punarārabhate tasyo haiṣā prāyaścittirdevavītaye tvā
gṛhṇāmīti devānavadityu hi havirgṛhyate
atha musalamādatte bṛhadgrāvāsi vānaspatya iti bṛhadgrāvā hyeṣa vānaspatyo
hyeṣa tadavadadhāti sa idaṃ devebhyo haviḥ śamīṣva suśami śamīṣveti sa idaṃ
devebhyo haviḥ saṃskuru sādhusaṃskṛtaṃ saṃskurvityevaitadāha
atha haviṣkṛtamudvādayati haviṣkṛdehi haviṣkṛdehīti vāgvai
haviṣkṛdvācamevaitadvisṛjate vāgu vai yajñastadyajñamevaitatpunarupahvayate
tāni vā etāni catvāri vāca ehīti brāhmaṇasyāgahyādraveti vaiśyasya ca
rājanyabandhoścādhāveti śūdrasya sa yadeva brāhmaṇasya tadāhaitaddhi
yajñiyatamametadu ha vai vācaḥ śāntataṃ yadehīti tasmādehītyeva brūyāt
taddha smaitatpurā jāyaiva haviṣkṛdupottiṣṭhati tadidamapyetarhi ya eva
kaścopottiṣṭhati sa yatraiṣa haviṣkṛtamudvādayati tadeko dṛṣadupale samāhanti
tadyadetāmatra vācam pratyudvādayanti
manorha vā ṝṣabha āsa tasminnasuraghnī sapatnaghnī vākpraviṣṭāsa tasya ha sma
śvasathādravathādasurarakṣasāni mṛdyamānāni yanti te hāsurāḥ samūdire pāpaṃ vata
no 'yamṛṣabhaḥ sacate kathaṃ nvimaṃ dabhnuyāmeti kilātākulī iti
hāsurabrahmāvāsatuḥ
tau hocatuḥ śraddhādevī vai manurāvaṃ nu vedāveti tau hāgatyocaturmano yājayāva
tveti kenetyanenarṣabheṇeti tatheti tasyālabdhasya sa vāgapacakrāma
sā manoreva jāyām manāvīm praviveśa tasyai ha sma yatra vadantyai śṛṇvanti tato
ha smaivāsurarakṣasāni mṛdyamānāni yanti te hāsurāḥ samūdira ito vai naḥ pāpīyaḥ
sacate bhūyo hi mānuṣī vāgvadatīti kilātākulī haivocatuḥ śraddhādevo vai
manurāvaṃ nveva vedāveti tau hāgatyocaturmano y
ājayāva tveti kenetyanayaiva jāyayeti tatheti tasyā ālabdhāyai sā vāgapacakrāma
sā yajna=ameva yajñapātrāṇi praviveśa tato haināṃ na śekaturnirhantuṃ
saiṣāsuraghnī vāgudvadati sa yasya haivaṃviduṣa etāmatra vācam pratyudvādayanti
pāpīyāṃso haivāsya sapatnā bhavanti
sa samāhanti kukkuṭo 'si madhujihva iti madhujihvo vai sa devebhya āsīdviṣajihvo
'surebhyaḥ sa yo devebhya āsīḥ sana edhītye vaitadāheṣamūrjamāvada tvayā vayaṃ
saṅghātaṃ saṅghātaṃ jeṣmeti nātra tirohitamivāsti
atha śūrpamādatte varṣavṛddhamasīti varṣavṛddhaṃ hyetadyadi naḍānāṃ yadi
veṇūnāṃ yadīṣīkāṇāṃ varṣamuhyevaitā vardhayati
atha havirnirvapati prati tvā varṣavṛddhaṃ vettviti varṣavṛddhā u hyevaite yadi
vrīhayo yadi yavā varṣamuhyevaitānvardhayati tatsaṃjñāmevaitacūrpāya ca vadati
nedanyo 'nyaṃ hinasāta iti
atha niṣpunāti parāpūtaṃ rakṣaḥ parāpūtā arātaya ityatha tuṣānprahantyapahataṃ
rakṣa iti tannāṣṭrā evaitadrakṣāṃsyato 'pahanti
athāpavinakti vāyurvo vivinaktvityayaṃ vai vāyuryo 'yam pavata eṣa vā idaṃ sarvaṃ
vivinakti yadidaṃ kiṃca vivicyate tadenāneṣa evaitad vivinaktisa yadaita
etatprāpnuvanti yatrainān adhyapavinakti
athānumantrayate devo vaḥ savitā hiraṇyapāṇiḥ pratigṛbhṇātvācidreṇa pāṇinā
supratigṛhītā asannityatha triḥ phalīkaroti trivṛddhi yajñaḥ
taddhaike devebhyaḥ śundhadhvaṃ devebhyaḥ śundhadhvamiti phalīkurvanti tadu
tathā na kuryādādiṣṭaṃ vā etaddevatāyai havirbhavatyathaitadvaiśvadevaṃ karoti
yadāha devebhyaḥ śundhadhvamiti tatsamadaṃ karoti tasmādu tūṣṇīmeva
phalīkuryāt
sa vai kapālānyevānyatara upadadhāti dṛṣadupale anyatarastadvā etadubhayaṃ saha
kriyate tadyadetadubhayaṃ saha kriyate
śiro ha vā etadyajñasya yatpuroḍāśaḥ sa gānyevemāni śīrṣṇaḥ kapālānyetānyevāsya
kapālāni mastiṣka eva piṣṭāni tadvā etadekamaṅgamekaṃ saha karavāva samānaṃ
karavāveti tasmādvā etadubhayaṃ saha kriyate
sa yaḥ kapālānyupadadhāti sa upaveṣamādatte dhṛṣṭirasīti sa yadenenāgniṃ
dhṛṣṇivopacarati tena dhṛṣṭiratha yadenena yajña upālabhata upeva vā
enenaitadveṣṭi tasmādupaveṣo nāma
tena prāco 'ṅgārānudūhati apāgne agnimāmādaṃ jahi niṣkravyādaṃ sedhetyayaṃ vā
āmādyenedam manuṣyāḥ paktvāśnantyatha yena puruṣaṃ dahanti sa
kravyādetāvevaitadubhāvato 'pahanti
athāṅgāramāskauti ā devayajaṃ vaheti yo devayāṭ tasmin havīṃṣi śrapayāma
tasminyajñaṃ tanavāmahā iti tasmādvāāskauti
tam madhyamena kapālenābhyupadadhāti devā ha vai yajñaṃtanvānāste
'surarakṣasebhya āsaṅgādbibhayāṃcakrurnenno 'dhastānnāṣṭrā
rakṣāṃsyupottiṣṭhānityagnirhi rakṣasāmapahantā tasmādevamupadadhāti
tadyadeṣa eva bhavati nānya eṣa hi yajuṣkṛto medhyastasmānmadhyamena
kapālenābhyupadadhāti
sa upadadhāti dhruvamasi pṛthivīṃ dṛṃheti pṛthivyā eva rūpeṇaitadeva
dṛṃhatyetenaiva dviṣantam bhrātṛvyamavabādhate brahmavani tvā kṣatravani
sajātavanyupadadhāmi bhrātṛvyasya vadhāyeti bahvī vai yajuḥsvāśīstadbrahma ca
kṣatraṃ cāśāsta ubhe vīrya sajātavanīti bhūmā vai sajātāstadbhūmānamāśāsta
upadadhāmi bhrātṛvyasya badhāyeti yadi nābhicaredyadya abhicaredamuṣya
badhāyeti brūyādabhinihitameva savyasya pāṇeraṅgulyā bhavati
athāṅgāramāskauti nediha purā nāṣṭrā rakṣāṃsyāviśāniti brāhmaṇo hi
rakṣasāmapahantā tasmādabhinihitameva savyasya pāṇeraṅgulyā bhavati
athāṅgāramadhyūhati agne brahma gṛbhṇīṣveti nediha purā nāṣṭrā
rakṣāṃsyāviśānityagnirhi rakṣasāmapahantā tasmādenamadhyūhati
atha yatpaścāttadupadadhāti dharuṇamasyantarikṣaṃ dṛṃhetyantarikṣasyaiva
rūpeṇaitadeva dṛṃhatyetenaiva dviṣantam bhrātṛvyamavabādhate brahmavani tvā
kṣatravani sajātavanyupadadhāmi bhrātṛvyasya badhāyeti
atha yatpurastāttadupadadhāti dhartramasi divaṃ dṛṃheti diva eva rūpeṇaitadeva
dṛṃhatyetenaiva ... badhāyeti
atha yaddakṣiṇatastadupapadhāti viśvābhyastvāśābhya upadadhāmīti sa
yadimāṃllokānati caturthamasti vā na vā tenaivaitaddviṣantam
bhrātṛvyamavabādhate 'naddhā vai tadyadimāṃllokānati caturthamasti vā na
vānaddho tadyadviśvā āśāstasmādāha viśvābhyastvāśābhya upadadhāmīti tūṣṇīṃ
vaivetarāṇi kapālānyupadadhāti cita sthordhvacita iti vā
athāṅgārairabhyūhati bhṛgūṇāmaṅgirasāṃ tapasā tapyadhvamityetadvai tejiṣṭhaṃ tejo
yadbhṛgvaṅgirasāṃ sutaptānyasanniti tasmādenamabhyūhati
atha yo dṛṣadupale upadadhāti sa kṛṣṇājinamādatte śarmāsīti
tadavadhūnotyavadhūtaṃ rakṣo 'vadhūtā arātaya iti so 'sāveva
bandhustatpratīcīnagrīvamupastṛṇātyadityāstvagasi prati tvāditirvettviti so 'sāveva
bandhuḥ
atha dṛṣadamupadadhāti dhiṣaṇāsi parvatī prati tvādityāstvagvettviti dhiṣaṇā hi
parvatī hi prati tvādityāstvagvettviti tatsaṃjñāmevaitatkṛṣṇājināya ca vadati nedanyo
'nyaṃ hinasāva itīyamevaiṣā pṛthivī rūpeṇa
atha śamyāmudīcīnāgrāmupadadhāti diva skambhanīrasītyantarikṣameva
rūpeṇāntarikṣeṇa hīme dyāvāpṛthivī viṣṭabdhe tasmādāha diva skambhanīrasīti
athopalāmupadadhāti dhiṣaṇāsi pārvateyī prati tvā parvatī vettviti kanīyasī hyeṣā
duhiteva bhavati tasmādāha pārvateyīti prati tvā parvatī vettviti prati hi svaḥ
saṃjānīte tatsaṃjñāmevaitaddṛṣadupalābhyāṃ vadati nedanyo 'nyaṃ hinasāta iti
dyaurevaiṣā rūpeṇa hanū eva dṛṣadupalejihvaiva śamyā tasmācamyayā samāhanti
jihvayā hi vadati
atha haviradhivapati dhānyamasi dhinuhi devāniti dhānyaṃ hi devāndhinavadityu hi
havirgṛhyate
atha pinaṣṭi prāṇāya tvodānāya tvā vyānāya tvā dīrghāmanu prasitimāyuṣe dhāmiti
prohati devo vaḥ savitā hiraṇyapāṇiḥ pratigṛbhṇātvacidreṇa pāṇinā cakṣuṣe tveti
tadyadevam pinaṣṭi jīvaṃ vai devānāṃ
haviramṛtamamṛtānāmathaitadulūkhalamusalābhyāṃ dṛṣadupalābhyāṃ haviryajñaṃ
ghnanti
sa yadāha prāṇāya tvodānāya tveti tatprāṇodānau dadhāti vyānāya tveti tadvyānaṃ
dadhāti dīrghāmanu prasitimāyuṣe dhāmiti tadāyurdadhāti devo vaḥ savitā
hiraṇyapāṇiḥ pratigṛbhṇātvacidreṇa pāṇinā supratigṛhītānyasanniti cakṣuṣe tveti
taccakṣurdadhātyetāni vai jīvato bhavantyevamu haitajjīvameva devānāṃ
havirbhavatyamṛtamamṛtānāṃ tasmādevam pinaṣṭi piṃṣanti piṣṭānyabhīndhate
kapālāni
athaika ājyaṃ nirvapati yadvā ādiṣṭaṃ devatāyai havirgṛhyate yāvaddevatyaṃ
tadbhavati taditareṇa yajuṣā gṛhṇāti na vā etatkasyai cana devatāyai
havirgṛhṇannādiśati yadājyaṃ tasmādaniruktena yajuṣā gṛhṇāti mahīnām payo 'sīti
mahya iti ha vā etāsāmeke nāma yadgavāṃ tāsāṃ vā etatpayo bhavati tasmādāha
mahīnām payo 'sītyevamu hāsyaitatkhalu yajuṣaiva gṛhītam bhavati tasmādvevāha
mahīnām payo 'sīti
pavitravati samvapati pātryām pavitre avadhāya devasya tvāsavituḥ prasave
'śvinorbāhubhyām pūṣṇo hastābhyāṃ samvapāmīti so 'sāvevaitasya yajuṣo bandhuḥ
athāntarvedyupaviśati athaika upasarjanībhiraiti tā ānayati tāḥ pavitrābhyām
pratigṛhṇāti samāpa oṣadhībhiriti saṃhyetadāpa oṣadhībhiretābhiḥ piṣṭābhiḥ
samgacante samoṣadhayo raseneti saṃhyetadoṣadhayo rasenaitāḥ piṣṭā adbhiḥ
saṃgacanta āpo hyetāsāṃ r!asaḥ saṃ revatīrjagatībhiḥ pṛcyantāmiti revatya āpo jagatya
oṣadhayastā u hyetadubhayyaḥ sampṛcyante sam madhumatīrmadhumatībhiḥ
pṛcyantāmiti saṃ rasavatyo rasavatībhiḥ pṛcyantāmityevaitadāha
atha saṃyauti janayatyai tvā saṃyaumīti yathā vā adhivṛkto 'gneradhi jāyetaivaṃ vai
tatsaṃyauti
atha dvedhā karoti yadi dve haviṣī bhavataḥ paurṇamāsyāṃ vai dve haviṣī
bhavataḥ sa yatra punarna
saṃhaviṣyaṃtsyāttadabhimṛśatīdamagneridamagnīṣomayoriti nānā vā etadagre
havirgṛhṇanti tatsahāvaghnanti tatsaha piṃṣanti tatpunarnānā karoti
tasmādevamabhimṛśatyadhivṛṇaktyevaiṣa puroḍāśamadhiśrayatyasāvājyam
tadvā etat ubhayaṃ saha kriyate tadyadetadubhayaṃ saha kriyate 'rdho ha vā eṣa
ātmano yajñasya yadājyamardho yadiha havirbhavati sa yaścāsāvardho ya u
cāyamardhastā ubhāvagniṃ gamayāveti tasmādvā etadubhayaṃ saha kriyata evamu
haiṣa ātmā yajñasya saṃdhīyate
so 'sāvājyamadhiśrayati iṣe tveti vṛṣṭyai tadāha yadāheṣe tveti
tatpunarudvāsayatyūrje tveti yo vṛṣṭādūrgraso jāyate tasmai tadāha
atha puroḍāśamadhivṛṇakti dharmo 'sīti yajñamevaitatkaroti yathā gharmam
pravṛṃjyādevam pravṛṇakti viśvāyuriti tadāyurdadhāti
tam prathayati uruprathā uru prathasveti prathayatyevainametadur!u te yajñapatiḥ
prathatāmiti yajamāno vai yajñapatistadyajamānāyaivaitadāśiṣamāśāste
taṃ na satrā pṛthu kuryāt mānuṣaṃ ha kuryādyatpṛthuṃ kuryādvyṛddhaṃ vai
tadyajñasya yanmānuṣaṃ nedvyṛddhaṃ yajño karavāṇīti tasmānna satrā pṛthuṃ
kuryāt
aśvaśaphamātraṃ kuryādityu haika āhuḥ kastadveda yāvānaśvaśapho yāvantameva
svayam manasā na satrā pṛthum manyetaivaṃ kuryāt
tamadbhirabhimṛśati sakṛdvā trirvā tadyadevāsyātrāvaghnanto vā piṃṣanto vā
kṣiṇvanti vā vi vā vṛhanti śāntirāpastadadbhiḥ śāntyā śamayati tadadbhiḥ saṃdadhāti
tasmādadbhirabhimṛśati
so 'bhimṛśati agniṣṭe tvacam mā hiṃ sīdityagninā vā
enametadabhitapsyanbhavatyeṣa te tvacam mā hiṃsīdityevaitadāha
tam paryagniṃ karoti acidramevainametadagninā parigṛhṇāti nedenaṃ nāṣṭrā
rakṣāṃsi pramṛśānityagnirhi rakṣasāmapahantā tasmātparyagniṃ karoti
taṃ śrapayati devastvā savitā śrapayatviti na vā etasya manuṣyaḥ śrapayitā devo
hyeṣa tadenaṃ deva eva savitā śrapayati varṣiṣṭe 'dhi nāka iti devatro etadāha
yadāha varṣiṣṭe 'dhi nāka iti tamabhimṛśati pṛtaṃ vedānīti tasmādvā abhimṛśati
so 'bhimṛśati mā bhermā saṃvikthā iti mā tvam bheṣīrmāsaṃvikthā
yattvāhamamānuṣaṃ santam mānuṣo 'bhimṛśāmītyevaitadāha
yadā śṛto 'thābhivāsayati nedenamupariṣṭānnāṣṭrā rakṣāṃsyavapaśyāniti nedveva
nagna iva muṣita iva śayātāityu caiva tasmādvā abhivāsayati
so 'bhivāsayati atameruryajño 'tameruryajamānasya prajā bhūyāditi nedetadanu
yajño vā yajamāno vā tāmyādyadidamabhivāsayāmīti tasmādevamabhivāsayati
atha pātrīnirṇejanam aṅgulipraṇejanamāptyebhyo ninayati tadyadāptyebhyo ninayati
caturdhāvihito ha vā agre 'gnirāsa sa yamagre 'gniṃ hotrāya prāvṛṇata sa
prādhanvadyaṃ dvitīyam prāvṛṇata sa praivādhanvadyaṃ tṛtīyam prāvṛṇata sa
praivādhanvadatha yo 'yametarhyagniṃ sa bhīṣā nililye so 'paḥ praviveśa taṃ devā
anuvidya sahasaivādbhya āninyuḥ so 'po 'bhitiṣṭhevāvaṣṭhyūtā stha yā aprapadanaṃ
stha yābhyo vo māmakāmaṃ nayantīti tata āptyāḥ sambabhūvustrito dvita ekataḥ
ta indreṇa saha ceruḥ yathedam brāhmaṇo rājānamanucarati sa yatra triśīrṣāṇaṃ
tvāṣṭraṃ viśvarūpaṃ jaghāna tasya haite 'pi badhyasya vidāñcakruḥ śaśvaddhainaṃ
trita evajaghānātyaha tadindro 'mucyata devo hi saḥ
ta u haita ūcuḥ upaivema eno gacantu ye 'sya badhyasyāvediṣuriti kimiti yajña
evaiṣu mṛṣṭāmiti tadeṣvetadyajñomṛṣṭe yadebhyaḥ
pātrīnirṇejanamaṅgulipraṇejanaṃ ninayanti
ta u hāptyā ūcuḥ atyeva vayamidamasmatparo nayāmeti kamabhīti ya evādakṣiṇena
haviṣā yajātā 'iti tasmānnādakṣiṇena haviṣā yajetāptyeṣu ha yajño mṛṣṭa āptyā u
ha tasminmṛjate yo 'dakṣiṇena haviṣā yajate
tato devāḥ etām darśapūrṇamāsayordakṣiṇāmakalpanyadanvāhāryaṃ nedadakṣiṇaṃ
havirasaditi tannānā ninayati tathaibhyo 'samadaṃ karoti tadabhitapati tathaiṣāṃ
śṛtam bhavati sa ninayati tritāya tvā dvitāya tvaikatāya tveti paśurha vā eṣa ālabhyate
yatpuroḍāśaḥ
puruṣaṃ ha vai devāḥ agre paśumālebhire tasyālabdhasya medho 'pacakrāma so 'śva
praviveśa te 'śvamālabhanta tasyālabdhasya medho 'pacakrāma sa gām praviveśa te
gāmā ... so 'vim praviveśa te 'vimā ... ma so 'jam praviveśa te 'jamālabhanta
tasyālabdhasya medho 'pacakrāma
sa imam pṛthivīm praviveśa taṃ khanantaivānvīṣustamanvavindaṃstāvimau
vrīhiyavau tasmādapyetāvetarhi khananta ivaivānuvindanti sa yāvadvīryavaddha vā
asyaite sarve paśava ālabdhāḥ syustāvadvīryavaddhāsya havireva bhavati ya
evametadvedātro sā sampadyadāhuḥ pāṅktaḥ paśuriti
yadā piṣṭānyatha lomāni bhavanti yadāpa ānayatyatha tvagbhavati yadā
saṃyautyatha māṃsam bhavati saṃtata iva hi sa tarhi bhavati saṃtatamiva hi māṃsaṃ
yadā śṛto 'thāsthi bhavati dāruṇa iva hi sa tarhi bhavati dāruṇamityasthyatha
yadudvāsayiṣyannabhighārayati tam majjānaṃ dadhātyeṣo sā sampadyadāhuḥ
pāṅktaḥ paśuriti
sa yam puruṣamālabhanta sa kimpuruṣo 'bhavadyāvaśvaṃ ca gāṃ ca tau gauraśca
gavayaścābhavatāṃ yamavimālabhanta sa uṣṭro 'bhavadyamajamālabhanta sa śarabho
'bhavattasmādeteṣām paśūnāṃ nāśitavyamapakrāntamedhā haite paśavaḥ
indro ha yatra vṛtrāya vajram prajahāra sa prahṛtaścaturdhā 'bhavattasya
sphyastṛtīyaṃ vā yāvadvā yūpastṛtīyaṃ vāyāvadvā rathastṛtīyaṃ vā yāvadvātha yatra
prāharattacakalo 'śīryata sa patitvā śarā 'bhavattasmācaro nāma yadarśāryataivamu sa
caturdhā vajro 'bhavat
tato dvābhyām brāhmaṇā yajñe caranti dvābhyāṃ rājanyabandhavaḥ saṃvyādhe yūpena
ca sphyena ca brāhmaṇā rathena ca śareṇa ca rājanyabandhavaḥ
sa yatsphyamādatte yathaiva tadindro vṛtrāya vajramudayacadevamevaiṣa etam
pāpmane dviṣate bhrātṛvyāya vajramudyacati tasmādvai sphyamādatte
tamādatte devasya tvā savituḥ prasave 'śvinorbāhubhyām pūṣṇo hastābhyāmādade
'dhvarakṛtaṃ devebhya iti savitā vai devānām prasavitā tatsavitṛprasūta
evainametadādatte 'śvinorbāhubhyāmityaśvināvadhvaryūtattayoreva bāhubhyāmādatte
na svābhyāṃ vajro vā eṣa tasya na mamuṣyo bhartā tametābhirdevatābhirādatte
ādade 'dhvarakṛtaṃ devebhya iti adhvaro vai yajño yajñakṛtaṃ devebhya
ityevaitadāha taṃ savye pāṇau kṛtvā dakṣiṇenābhimṛṣya japati
saṃśyatyevainametadyajjapati
sa japati indrasya bāhurasi dakṣiṇa ityeṣa vai vīryavattamo ya indrasya
bāhurdakṣiṇastasmādāhendrasya bāhurasi dakṣiṇa iti sahasrabhṛṣṭiḥ śatatejā iti
sahasrabhṛṣṭirvai sa vajra āsīcatatejā yaṃ taṃ vṛtrāya prāharattamevaitatkaroti
vāyurasi tigmatejā iti etadvai tejiṣṭhaṃ tejo yadayaṃ yo 'yam pavata eṣa
hīmāṃllokāṃstiryaṅṅanupavate saṃśyatyevainametaddviṣato badha iti yadi
nābhicaredyadyu abhicaredamuṣya badha iti brūyāttena saṃśitena
nātmānamupaspṛśati na pṛthivīṃ nedanena vajreṇa saṃśitenātmānaṃ vā pṛthivīṃ vā
hinasānīti tasmānnātmānamupaspṛśati na pṛthivīm
devāśca vā asurāśca ubhaye prājāpatyāḥ paspṛdhire te ha sma yaddevā asurāñjayanti
tato ha smaivainānpunarupottiṣṭhanti
te ha devā ūcuḥ jayāmo vā asurāṃstatastveva naḥ punarupottiṣṭhanti kathaṃ
nvenānanapajayyaṃ jayemeti
sa hāgniruvāca udañco vai naḥ palāyya mucyanta ityudañco ha smaivaiṣām palāyya
mucyante
sa hāgniruvāca ahamuttarataḥ paryeṣyāmyatha yūyamita upasaṃrotsyatha
tāntsaṃrudhyaibhiśca lokairabhinidhāsyāmo yadu cemāṃllokānati caturtha tataḥ
punarna saṃhāsyanta iti
so 'gniruttarataḥ paryait athema ita upasamarundhaṃstāntsaṃrudhyaibhiśca
lokairabhinyadadhuryadu cemāṃllokānati caturtha tataḥ punarna samajihata
tadetannidānena yatstambayajuḥ
sa yo 'sāvagnīduttarataḥ paryeti agnirevaiṣa nidānena tānadhvaryureveta
upasaṃruṇaddhi tāntsaṃrudhyaibhiśca lokairabhinidadhāti yadu cemāṃllokānati
caturtha tataḥ punarna saṃjihate tasmādapyetarhyasurā na saṃjihate yena
hyevaināndevā avābādhanta tenaivainānapyetarhi brahmaṇā yajñe 'vabādhante
ya u eva yajamānāyārātīyati yaścainaṃ dveṣṭi tamevaitadebhiśca
lokairabhinidadhāti yadu cemāṃllokānati caturthamasyā eva sarvaṃ haratyasyāṃ hīme
sarve lokāḥ pratiṣṭhitāḥ kiṃ hi haradyadantarikṣaṃ harāmi divaṃ harāmīti
harettasmādasyā eva sarvaṃ harati
atha tṛṇamantardhāya praharati nedanena vajreṇa saṃśitena pṛthivīṃ hinasānīti
tasmāttṛṇamantardhāya praharati
sa praharati pṛthivi devayajanyoṣadhyāste mūlam mā hiṃsiṣamityuttaramūlāmiva
vā enāmetatkarotyādadānastāmetadāhauṣadhīnāṃ te mūlāni mā hiṃsiṣamiti vrajaṃ
gaca goṣṭhānamityabhinidhāsyannevaitadanapakrami kurute taddhyanapakrami
yadvraje 'ntastasmādāha vrajaṃ gaca goṣṭhānamiti varṣatu te dyauriti yatra vā asyai
khanantaḥ krūrīkurvantyapaghnanti śāntirāpastadadbhiḥ śāntyā śamayati tadadbhiḥ
saṃdadhāti tasmādāha varṣatu te dyauriti badhāna deva savitaḥ paramasyām
pṛthivyāmiti devamevaitatsavitāramāhāndhe tamasi badhāneti yadāha paramasyām
pṛthivyāmiti ṣatena pāśairityamuce tadāha yo 'smāndveṣṭi yaṃ ca vayaṃ
dviṣmastamato mā maugiti yadi nābhicaredyadyu abhicaredamumato mā maugiti
brūyāt
atha dvitīyam praharati apārarum pṛthivyai devayajanādbadhyāsamityararurha vai
nāmāsurarakṣasamāsa taṃ devā asyā apāghnanta tatho evainametadeṣo 'syā apahate
vrajaṃ gaca goṣṭhānaṃ varṣatu te dyaurbadhāna deva savitaḥ paramasyām pṛthivyāṃ
śatena pāśairyo 'smāndveṣṭi yaṃ ca vayaṃ dviṣmastamato mā maugiti
tamagnīdabhinidadhāti araro divam mā papta iti yatra vai devā
ararumasurarakṣasamapāghnata sa divamapipatiṣattamagnirabhinyadadhādararo
divam mā papta iti sa na divamapattatho evainametadadhvaryurevāsmāllokādantareti
divo 'dhyagnīttasmādevaṃ karoti
atha tṛtīyam praharati drapsaste dyām mā skannityayaṃ vāasyai drapso yamasyā
imaṃ rasa prajā upajīvantyeṣa te divam mā paptadityevaitadāha vrajaṃ gaca go ...
maugiti
sa vai triryajuṣā harati trayo vā ime lokā ebhirevainame
tallokairabhinidadhātyaddhā vai tadyadime lokā addho tadyadyajustasmāttriryajuṣā
harati
tūṣṇīṃ caturtham sa yadimāṃllokānati caturthamasti vā na vā tenaivaitaddviṣantam
bhrātṛvyamavabādhate 'naddhā vai tadyadimāṃllokānati caturthamasti vā na
vānaddho tadyattūṣṇīṃ tasmāttūṣṇīṃ caturtham
devāśca vā asurāśca ubhaye prājāpatyāḥ paspṛdhire tato devā anuvyamivāsuratha
hāsurā menire 'smākamevedaṃ khalu bhuvanamiti
te hocuḥ hantemām pṛthivīṃ vibhajāmahai tāṃ vibhajyopajīvāmeti
tāmaukṣṇaiścarmabhiḥ paścātprāñco vibhajamānā abhīyuḥ
tadvai devāḥ śuśruvuḥ vibhajante ha vā imāmasurāḥ pṛthivīm preta tadeṣyāmo
yatremāmasurā vibhajante ke tataḥ syāma yadasyai na bhajemahīti te yajñameva
viṣṇum puraskṛtyeyuḥ
te hocuḥ anu no 'syām pṛthivyāmābhajatāstveva no 'pyasyām bhāga iti te hāsurā
asūyanta ivocuryāvadevaiṣa viṣnurabhiśete tāvadvo dadma iti
vāmano ha viṣnurāsa taddevā na jihīḍire mahadvai no 'durye no
yajñasaṃmitamaduriti
te prāñcaṃ viṣṇuṃ nipādya candobhirabhitaḥ paryagṛhṇangāyatreṇa tvā candasā
parigṛhṇāmīti dakṣiṇatastraiṣṭubhena tvā candasā parigṛhṇāmīti paścājjāgatena tvā
candasā parigṛhṇāmītyuttarataḥ
taṃ candobhirabhitaḥ parigṛhya agnim purastātsamādhāya tenārcantaḥ
śrāmyantaścerustenemāṃ sarvām pṛthivīṃ samavindanta tadyadenenemāṃ sarvāṃ
samavindanta tasmādvedirnāma tasmādāhuryāvatī vedistāvatī pṛthivītyetayā hīmāṃ
sarvāṃ samavindantaivaṃ ha vā imāṃ sarvāṃ sapatnānāṃ samvṛṅkte nirbhajatyasyai
sapatnānya evametadveda
so 'yaṃ viṣṇurglānaḥ candobhirabhitaḥ parigṛhīto 'gniḥpurastānnāpakramaṇamāsa sa
tata evauṣadhīnām mūlānyupamumloca
te ha devā ūcuḥ kva nu viṣṇurabhūtkva nu yajño 'bhūditi te hocuścandobhirabhitaḥ
parigṛhīto 'gniḥ purastānnāpakramaṇamastyatraivānvicateti taṃ khananta
ivānvīṣustaṃtryaṅgule 'nvavindaṃstammāttryaṅgulā vediḥ syāttadu hāpi
pāñcistryaṅgulāmeva saumyasyadhvarasya vediṃ cakre
tadu tatha na kuryāt oṣadhīnāṃ vai sa mūlānyupāṃlocattasmādoṣadhīnāmeva
mūlānyucettavai brūyādyannvevātra viṣṇumanvavindaṃstasmādvedirnāma
tamanuvidyottareṇa parigraheṇa paryagṛhṇan sukṣmā cāsi śivā cāsīti dakṣiṇata
imāmevaitatpṛthivīṃ saṃvidya sukṣmāṃ śivāmakurvata syonā cāsi suṣadā cāsīti
paścādimāmevaitatpṛthivīṃ saṃvidya syonāṃ suṣadāmakurvatorjasvatī cāsi payasvatī
cetyuttarata imāmevaitatpṛthivīṃ saṃvidya rasavatīmupajīvanīyāmakurvata
sa vai triḥ pūrvam parigraham parigṛhṇāti triruttaraṃ tatṣaṭ kṛtvaḥ ṣaḍvā ṛtavaḥ
saṃvatsarasya saṃvatsaro yajñaḥ prajāpatiḥ sa yāvāneva yajño yāvatyasya mātrā
tāvatamevaitatparigṛhṇāti
ṣaḍbhirvyāhṛtibhiḥ pūrvam parigraha parigṛhṇāti ṣaḍbhiruttaraṃ taddvādaśa kṛtvo
dvādaśa vai māsāḥ saṃvatsarasya saṃvatsaro yajñaḥ prajāpatiḥ sa yāvāneva yajño
yāvatyasya mātrā tāvatamevaitatparigṛhṇāti
vyāmamātrī paścātsyādityāhuḥ etāvānvai puruṣah\ puruṣasaṃmita hi tryaratniḥ
prācī trivṛddhi yajño nātra mātrāsti yāvatīmeva svayam manasā manyeta tāvatīṃ
kuryāt
abhito 'gnimaṃsā unnayati yoṣā vai vedirvṛṣāgniḥ parigṛhya vai yoṣā vṛṣāṇaṃ śete
mithunamevaitatprajananaṃ kriyate tasmādabhito 'gnimaṃsā unnayati
sā vai paścādvarīyasī syāt madhye saṃhvāritā punaḥ purastādurvyevamiva hi yoṣām
praśaṃsanti pṛthuśroṇirvimṛṣṭāntarāṃsā madhye saṃgrāḥyeti
juṣṭāmevaināmetaddevebhyaḥ karoti
sā vai prākpravaṇā syāt prācī hi devānāṃ digatho udakpravaṇodīcī hi manuṣyāṇāṃ
digdakṣiṇataḥ purīṣam pratyudūhatyeṣā vai dikpitṝṇāṃ sā yaddakṣiṇāpravaṇā syāt
kṣipre ha yajamāno 'muṃ lokamiyāttatho ha yajamāno jyogjīvati tasmāddakṣiṇataḥ
purīṣam pratyudūhati purīṣavatīṃ kurvīta paśavo vai purīṣam
paśumatīmevaināmetatkurute
tām pratimārṣṭi devā ha vai saṃgrāmaṃ saṃnidhāsyanta ste hocurhanta yadasyai
pṛthivyā anāmṛtaṃ devayajanaṃ taccandramasi nidadhāmahai sa yadi na ito 'surā
jayeyustata evārcantaḥ śrāmyantaḥ punarabhibhavemeti sa yadasyai pṛthivyā anāmṛtaṃ
devayajanamāsīttaccandramasi nyadadhata tadetaccandramasi kṛṣṇaṃ
tasmādāhuścandramasyasyai pṛthivyai devayajanamityapi ha vā
asyaitasmindevayajana iṣṭam bhavati tasmādvai pratimārṣṭi
sa pratimārṣṭi purā krūrasya visṛpo virapśinniti saṃgrāmo vai krūraṃ saṃgrāme hi
krūraṃ kriyate hataḥ puruṣo hato 'śvaḥ śete purā hyetatsaṃgrāmānnyadadhata
tasmādāha purā krūrasya visṛpo virapśinnityudādāya pṛthivīṃ jīvadānumityudādāya
hi yadasyai pṛthivyai jīvamāsīttaccandramasi nyadadhata tasmādāhodādāya pṛthivīṃ
jīvadānumiti yāmairayaṃścandramasi svadhābhiriti yāṃ candramasi
brahmaṇādadhurityevaitadāha tāmu dhīrāso anudiśya yajanta ityeteno ha
tāmanudiśya yajante 'pi ha vā asyaitāsmindevayajana iṣṭam bhavati ya evametadveda
athāha prokṣaṇīrāsādayeti vajro vai sphyo brāhmaṇaścemam purā
yajñamabhyajūgupatāṃ vajro vā āpastadvajramevaitadabhiguptyā āsādayati sa vā
uparyuparyeva prokṣaṇīṣu dhāryamāṇāsvatha sphyamudyacatyatha yannihita eva
sphyo prokṣaṇīrāsādayedvajro ha samṛceyātāṃ tatho ha vajro na samṛcete
tasmāduparyuparyeva prokṣanīṣu dhāryamāṇāsvatha sphyamudyacati
athaitāṃ vācaṃ vadati prokṣaṇīrāsādayedhmam barhirupasādaya srucaḥ sammṛḍḍhi
patnīṃ saṃnahyājyenodehīti saṃpraiṣa evaiṣa sa yadi kāmayeta brūyādetadyadyu
kāmayetāpi nādriyeta svayamu hyevaitadvededamataḥ karma kartavyamiti
athodañcaṃ sphyam praharati amuṣmai tvā vajram praharāmīti yadyabhicaredvajro
vai sphya stṛṇute haivainena
atha pāṇī avanenikte yaddhyasyai krūramabhūttaddhyasyā etadahārṣīttasmātpāṇī
avanenikte
sa ye hāgra ījire te ha smāvamarśa yajante te pāpīyāṃsa āsuratha ye nejire te
śreyāṃsa āsustato 'śraddhā manuṣyānviveda ye yajante pāpīyāṃsaste bhavanti ya u na
yajante śreyāṃsaste bhavantīti tata ito devānhavirna jagāmetaḥ pradānāddhi devā
upajīvanti
te ha devā ūcuḥ bṛhaspatimāṅgirasamaśraddhā vai manuṣyānabidattebhyo vidhehi
yajñamiti sa hetyovāca bṛhaspatirāṅgirasaḥ kathā na yajadhva iti te hocuḥ kiṃ kāmyā
yajemahi ye yajante pāpīyāṃsaste bhavanti ya u na yajante śreyāṃsaste bhavantīti
sa hovāca bṛhaspatirāṅgiraso yadvai śuśruma devānām pariṣūtaṃ tadeṣa yajño
bhavati yacūtāni havīṃṣi kLptā vedistenāvamarśamacāriṣṭa tasmātpāpīyāṃso 'bhūt
tenānavamarśa yajadhvaṃ tathā śreyāṃso bhaviṣyathetyā kiyata ityā barhiṣa
staraṇāditi barhiṣā ha vai khalveṣā śāmyati sa yadi purā barhihṣa
staraṇātkiṃcidāpadyeta barhireva tatstṛṇannapāsyedatha yadā barhi stṛṇantyapi
padābhitiṣṭhanti sa yo haivaṃ vidvānanavamarśaṃ yajate śreyānhaiva bhavati
tasmādanavamarśameva yajeta
sa vai srucaḥ sammārṣṭi tadyatsrucaḥ sammārṣṭi yathā vai devānāṃ caraṇaṃ tadvā
anu manuṣyāṇāṃ tasmādyadāmanuṣyāṇām pariveṣaṇamupakLptam bhavati
atha pātrāṇi nirṇenijati tairnirṇitya pariveviṣatyevaṃ vā eṣa devānāṃ yajño bhavati
yacūtāni havīṃṣi kLptāvedisteṣāmetānyeva pātrāṇi yatsrucaḥ
sa yatsammārṣṭi nirṇenektyevainā etannirṇiktābhiḥ pracarāṇīti tadvai dvayenaiva
devebhyo nirṇenijatyekena manuṣyebhyo 'dbhiśca brahmaṇā ca devebhya āpo hi
kuśā brahma yajurekenaiva manuṣyebhyo 'dbhirevaivamvetannānā bhavati
atha sruvamādatte tam pratapati pratyuṣṭaṃ rakṣaḥ pratyuṣṭā arātayo niṣṭaptaṃ
rakṣo niṣṭaptā arātaya iti vā
devā ha vai yajñaṃ tanvānāḥ te 'surarakṣasebhya
āsaṃgādbibhayāṃcakrustadyajñamukhādevaitannāṣṭrā rakṣāṃsyato 'pahanti
sa vā ityagrairantarataḥ sammārṣṭi aniśito 'si sapatnakṣiditi yathānuparato
yajamānasya sapatnānkṣiṇuyādevametadāha vājinaṃ tvā vājedhyāyai sammārjmīti
yajñiyaṃ tvā yajñāya sammārjmītyevaitadāhaitenaiva sarvāḥ srucaḥ sammārṣṭi
vājinīṃ tveti srucaṃ tūṣṇīm prāśitraharaṇaṃ
sa vā ityagrairantarataḥ sammārṣṭīti mūlairbāhyata itīva vā ayam prāṇa itīvodānaḥ
prāṇodānāvevaitaddadhāti tasmāditīvemāni lomānītīvemāni
sa vai sammṛjyasammṛjya pratapya pratapya prayacati yathāvamarśaṃ
nirṇijyānavamarśamuttamam parikṣālayedevaṃ tattasmātpratapya pratapya prayacati
sa vai sruvamevāgre sammārṣṭi athetarāḥ sruco yoṣā vai srugvṛṣā
sruvastasmādyadyapi bahvya iva striyaḥ sārdhaṃ yanti ya eva tāsvapi kumāraka iva
pumānbhavati sa eva tatra prathama etyanūcya itarāstasmātsruvamevāgre
sammārṣṭyathetarāḥ srucaḥ
sa vai tathaiva sammṛjyāt yathāgniṃ nābhivyukṣedyathā yasmā
aśanamāhariṣyantsyāttam pātranirṇejanenābhivyukṣedevaṃ tattasmādu tathaiva
sammṛjyādyathāgniṃ nābhivyukṣetprāṅivaivotkramya
taddhaike srukṣammārjanānyagnāvabhyādadhati vedasyāhābhūvantsruca ebhiḥ
samamārjiṣuridaṃ vai kiṃcidyajñasya nedidam bahmā aśanamāharettam
pātranirṇejanam pāyayedevaṃ tattasmādu parāsyedevaitāni
atha patnīṃ saṃnahyati jaghanārdho vā eṣa yajñasya yatpatnī prāṅme
yajñastāyamāno yāditi yunaktyevaināmetadyuktā me yajñamanvāsātā iti
yoktreṇa saṃnahyati yoktreṇa hi yogyaṃ yuñjantyasti vai patnyā amedhyaṃ
yadavācīnaṃ nābherathaitadājyamavekṣiṣyamāṇā bhavati tadevāsyā
etadyoktreṇāntardadhātyatha medhyenaivottarārdhanājyamavekṣate tasmātpatnīṃ
saṃnahyati
sa vā abhivāsaḥ saṃnahyati oṣadhayo vai vāso varuṇyā
rajjustadoṣadhīrevaitadantardadhāti tatho haināmeṣā varuṇyā rajjurna hinasti
tasmādabhivāsaḥ saṃnahyati
sa saṃnahyati adityai rāsnāsītīyaṃ vai pṛthivyaditiḥ seyaṃ devānām patnyesā vā
etasya patnī bhavati tadasyā etadrāsnāmeva karoti na rajjuṃ hiro vai rāsnā tāmevāsyā
etatkaroti
sa vai na granthim kuryāt varuṇyo vai granthirvaruṇo ha patnīṃ
gṛhṇīyādyadgranthiṃ kuryāttasmānna granthiṃ karoti
ūrdhvamevodgūhati viṣṇorveṣyo 'sīti sā vai na paścātprācī devānāṃ
yajñamanvāsīteyaṃ vai pṛthivyaditiḥ seyaṃ devānām patnī sā paścātprācī devānāṃ
yajñamanvāste taddhemāmabhyārohetsā patnī kṣipre 'muṃ lokamiyāttatho ha patnī
jyogjīvati tadasyā evaitannihnute tatho haināmiyaṃ na hinasti tasmādu dakṣiṇata
ivaivānvāsīta
athājyamavekṣate yoṣā vai patnī reta ājyam mithunamevaitatprajananaṃ kriyate
tasmādājyamavekṣate
sāvekṣate 'dabdhena tvā cakṣuṣāvapaśyāmītyanārttena
tvācakṣuṣāvapaśyāmītyevaitadāhāgnerjihvāsīti yadā vāetadagnau
juhvatyathāgnerjihvā ivottiṣṭhanti tasmādāhāgnerjihvasīti suhūrdevebhya iti sādhu
devebhya ityevaitadāha dhāmne dhāmne me bhava yajuṣe yajuṣa iti sarvasmai me
yajñāyaidhītyevaitadāha
athājyamādāya prāṅudāharati tadāhavanīye 'dhiśrayati yasyāhavanīye havīṃṣi
śrapayanti sarvo me yajña āhavanīye śṛto 'sadityatha yadamutrāgre 'dhiśrayati
patnīṃ hyavakāśayiṣyanbhavati na hi tadavakalpate yatsāmi
pratyggharetpatnīmavakāśayiṣyāmītyatha yatpatnīṃ nāvakāśayedantariyāddha
yajñātpatnīṃ tatho ha yajñātpatnīṃ nāntareti tasmādu sārdhameva vilāpya
prāgudāharatyavakāśya patnīṃ yasyo patnī na bhavatyagra eva tasyāhavanīye
'dhiśrayati tattata ādatte tadantarvedyāsādayati
tadāhuḥ nāntarvedyāsādayedato vai devānām patnīḥ samyājayantyavasabhā aha
devānām patnīḥ karoti paraḥpuṃso hāsya patnī bhavatīti tadu hovāca yājñavalkyo
yathādiṣṭam patnyā astu kastadādriyeta yatparaḥpuṃsā vā patnī syādyathā vā yajño
vediryajña ājyaṃ yajñādyajña nirmimā iti tasmādantarvedyevāsādayet
prokṣaṇīṣu pavitre bhavataḥ te tata ādatte tābhyāmājyamutpunātyeko vā
utpavanasya bandhurmedhyamevaitatkaroti
sa utpunāti savitustvā prasava utpunāmyacidreṇa pavitreṇa sūryasya raśmibhiriti so
sāveva bandhuḥ
athājyaliptābhyām pavitrābhyam prokṣaṇīrutpunāti saviturvaḥ prasava utpu ...
bandhuḥtadyadājyaliptābhyām pavitrābhyām prokṣanīrutpunāti tadapsu payo
dadhāti tadidamapsu payo hitamidaṃ hi yadā varṣatyathauṣadhayo jāyanta
oṣadhīrjagdhvāpaḥ pītvā tata eṣa rasaḥ sambhavati
tasmādu rasasyo caiva sarvatvāya
athājyamavekṣate taddhaike yajamānamavakhyāpayanti tadu hovāca yājñavaklyaḥ
kathaṃ nu na svayamadhvaryavo bhavanti kathaṃ svayaṃ nānvāhuryatra bhūyasya
ivāśiṣaḥ kriyante kathaṃ nveṣāmatraiva śraddhā bhavatīti yāṃ vai kāṃ ca yajña
ṛtvija āśiṣamāśāsate yajamānasyaiva sā tasmādadhvaryurevāvekṣeta
so 'vekṣate satyamṛ vai cakṣuḥ satyaṃ hi vai cakṣustasmādyadidānīṃ dvau
vivadamānāveyātāmahamadarśamahamaśrauṣamiti ya eva brūyādahamadarśamiti
tasmā eva śraddadhyāma tatsatyenaivaitatsamardhayati
so 'vekṣate tejo 'si śukramasyamṛtamasīti sa eṣa satya eva mantrastejā hyetacukraṃ
hyetadamṛtaṃ hyetattatsatyenaivaitatsamardhayati
puruṣo vai yajñaḥ puruṣastena yajño yadenam puruṣastanuta eṣa vai tāyamāno
yāvāneva puruṣastāvānvidhīyate tasmātpuruṣo yajñaḥ
tasyeyameva juhūḥ iyamupabhṛdātmaiva dhruvā tadvā ātmana evemāni
sarvāṇyaṅgāni prabhavanti tasmādu dhruvāyā eva sarvo yajñaḥ prabhavati
prāṇa eva sruvaḥ so 'yam prāṇaḥ sarvāṇyaṅgānyanusaṃcarati tasmādu sruvaḥ sarvā
anu srucaḥ saṃcarati
tasyāsāveva dyaurjuhūḥ athedamantarikṣamupabhṛdiyamevadhruvā tadvā asyā
eveme sarve lokāḥ prabhavanti tasmādu dhruvāyā eva sarvo yajñaḥ prabhavati
ayameva sruvo yo 'yam pavate so 'yamimāṃtsarvāṃllokānanupavate tasmādu sruvaḥ
sarvā anu srucaḥ saṃcarati
sa eṣa yajñastāyamāno devebhyastāyata ṛtubhyaścandobhyo yaddhavistaddevānāṃ
yatsomo rājā yatpuroḍāśastattadādiśya gṛhṇātyamuṣme tvā juṣṭaṃ gṛhṇāmītyevamu
haiteṣām
atha yānyājyāni gṛhyante ṛtubhyaścaiva tāni candobhyaśca gṛhyante
tattadanādiśyājyasyaiva rūpeṇa gṛhṇāti sa vai caturjuhvām gṛhṇātyaṣṭau kṛtva
upabhṛti
sa yaccaturjuhvāṃ gṛhṇāti ṛtubhyastadgṛhṇāti prayājebhyo hi tadgṛhṇātyṛtavo hi
prayājāstattadanādiśyājyasyaiva rūpeṇa gṛhṇātyajāmitāyai jāmi ha kuryādyadvasantāya
tvā grīṣmāya tveti gṛhṇīyāttasmādanādiśyājyasyaiva rūpeṇa gṛhṇāti
atha yadaṣṭau kṛtva upabhṛti gṛhṇāti candobhyastadgṛhṇātyanuyājebhyo hi
tadgṛhṇāti candāṃsi hyanuyājāstattadanādiśyājyasyaiva rūpeṇa gṛhṇātyajāmitāyai jāmi
ha kuryādyadgāyatryai tvā triṣṭubhe tveti gṛhṇīyāttasmādanādiśyājyasyaiva rūpeṇa
gṛhṇāti
atha yaccaturdhruvāyāṃ gṛhṇāti sarvasmai tadyajñāya gṛhṇāti tattadanādiśyājyasyaiva
rūpeṇa gṛhṇāti kasmā u hyādiśedyataḥ sarvābhya eva devatābhyo 'vadyati
tasmādanādiśyājyasyaiva rūpeṇa gṛhṇāti
yajamāna eva juhūmanu yo 'smā arātīyati sa upabhṛtamanvattaiva juhūmanvādya
upabhṛtamanvattaiva juhūrādya upabhṛtsa vai caturjuhvāṃ gṛhṇātyaṣṭau kṛtva
upabhṛti
sa yaccaturjuhvāṃ gṛhṇāti attāramevaitatparimitataraṃ kanīyāṃsaṃ karotyatha
yadaṣṭau kṛtva upabhṛti gṛhṇātyādyamevaitadaparimitataram bhūyāṃsaṃ karoti
taddhi samṛddhaṃ yatrāttā kanīyānādyo bhūyān
sa vai caturjuhvāṃ gṛhṇan bhūya ājyaṃ gṛhṇātyaṣṭau kṛtva upabhṛti gṛhṇankanīya
ājyaṃ gṛhṇāti
sa yaccaturjuhvāṃ gṛhṇan bhūya ājyaṃ gṛhṇātyattāramevaitatparimitataraṃ
kanīyāṃsaṃ kurvaṃstasminvīryam balaṃ dadhātyatha yadaṣṭau kṛtva upabhṛti
gṛhṇankanīya ājyaṃ gṛhṇātyādyamevaitadaparimitataram bhūyāṃsaṃ
kurvaṃstamavīryamabalīyāṃsaṃ karoti tasmāduta rājāpārāṃ viśam
prāvasāyāpyekaveśmanaiva jināti tvadyathā tvatkāmayate tathā sacata eteno ha
tadvīryeṇa yajjuhvām bhūya ājyaṃ gṛhṇāti sa yajjuhvāṃ gṛhṇāti juhvaiva tajjuhoti
yadupabhṛti gṛhṇāti juhvaiva tajjuhoti
tadāhuḥ kasmā u tarhyupabhṛti gṛhṇīyādyadupabhṛtā na juhotīti sa yaddhopabhṛtā
juhuyātpṛthagghaivemāḥ prajāḥ syurnaivāttā syānnādyaḥ syādatha yattajjuhveva
samānīya juhoti tasmādimā viśaḥ kṣatriyasyaiva vaśe sati vaiśyam paśava
upatiṣṭante 'tha yattajjuhveva samānīya juhoti tasmādyadota kṣatriyaḥ kāmayate
'thāha vaiśya mayi yatte paro nihitaṃ tadāhareti taṃ jināti tvadyathā tvatkāmayate
tathā sacata eteno hatadvīryeṇa
tāni vā etāni candobhya ājyāni gṛhyante sa yaccaturjuhvāṃ gṛhṇāti gāyatryai
tadgṛhṇātyatha yadaṣṭau kṛtva upabhṛti gṛhṇāti triṣṭubjagatībhyāṃ tadgṛhṇātyatha
yaccaturdhruvāyāṃ gṛhṇātyanuṣṭubhe tadgṛhṇāti vāgvā anuṣṭubvāco vā idaṃ sarvam
prabhavati tasmādu dhruvāya eva sarvā yajñaḥ prabhavatīyam vā anuṣṭubasyai vā
idaṃ sarvam prabhavati tasmādu dhruvāyā eva sarvo yajñaḥ prabhavati
sa gṛhṇāti dhāṃ nāmāsi priyaṃ devānāmityetadvai devānām priyatamaṃ dhāma
yadājyaṃ tasmādāha dhāma nāmāsi priyaṃ devānāmityanādhṛṣṭaṃ devayajanamasīti
vajro hyājyaṃ tasmādāhānādhṛṣṭaṃ devayajanamasīti
sa etena yajuṣā sakṛjjuhvāṃ gṛhṇāti tristūṣṇīmetenaiva yajuṣā sakṛdupabhṛti
gṛhṇāti sapta kṛtvastūṣṇīmetenaiva yajuṣā sakṛddhruvāyāṃ gṛhṇāti tristūsṇīṃ
tadāhustristrireva yajuṣā gṛhṇīyātrivṛddhi yajña iti tadu nu sakṛtsakṛdevātro hyeva
trirgṛhītaṃ sampadyate
prokṣaṇīradhvaryurādatte sa idhmamevāgre prokṣati kṛṣṇo 'syākhareṣṭho 'gnaye
tvā juṣṭam prokṣāmīti tanmedhyamevaitadagnaye karoti
atha vedim prokṣati vedirasi barhiṣe tvā juṣṭām prokṣāmi
tanmedhyāmevaitadbarhiṣe karoti
athāsmai barhiḥ prayacati tatpurastādgranthyāsādayati tatprokṣati barhirasi
srugbhyastvā juṣṭam prokṣāmi tanmedhyamevaitatsrugbhyaḥ karoti
atha yāḥ prokṣaṇyaḥ pariśiṣyante tābhiroṣadhīnām mūlānyupaninayatyadityai
vyundanamasītīyaṃ vai pṛthivyaditistadasyā evaitadoṣadhīnām mūlānyuponatti tā
imā ārdramūlā oṣadhayastasmādyadyapi śuṣkāṇyagrāṇi bhavantyārdrāṇyeva mūlāni
bhavanti
atha visraṃsya granthim purastātprastaraṃ gṛhṇāti viṣṇo stupo 'sīti yajño vai
viṣṇustasyeyameva śikhā stupa etāmevāsminnetaddadhāti purastādgṛhṇāti
purastāddhyayaṃ stupastasmātpurastādgṛhṇāti
atha saṃnahanaṃ visraṃsayati prakLptaṃ haivāsya strī vijāyata iti tasmātsaṃnahanaṃ
visraṃsayati taddakṣiṇāyāṃ śroṇau nidadhāti nīvirhaivāsyaiṣā dakṣiṇata iva hīyaṃ
nīvistasmāddakṣiṇāyāṃ śroṇau nidadhāti tatpunarabhicādayatyabhicanneva hīyaṃ
nīvistasmātpunarabhicādayati
atha barhi stṛṇāti ayaṃ vai stupaḥ prastaro 'tha yānyavāñci lomāni tānyevāsya
yaditaram barhistānyevāsminnetaddadhāti tasmādbarhi stṛṇāti
yoṣā vai vediḥ tāmetaddevāśca paryāsate ye ceme brāhmaṇāḥ śuśruvāṃso
'nūcānāsteṣvevaināmetatparyāsīneṣvanagnāṃ karotyanagnatāyā eva tasmādbarhi
stṛṇāti
yāvatī vai vediḥ tāvatī pṛthivyoṣadhayo
barhistadasyāmevaitatpṛthivyāmoṣadhīrdadhāti tā imā asyām pṛthivyāmoṣadhayaḥ
pratiṣṭhitāstasmādbarhi stṛṇāti
tadvai bahulaṃ stṛṇīyādityāhuḥ yatra vā asyai bahulatamā oṣadhayastadasyā
upajīvanīyatamaṃ tasmādbahulaṃ stṛṇīyāditi tadvai tadāhartaryevādhi trivṛtstṛṇāti
trivṛddhi yajño 'tho api pravarhaṃ stṛṇīyātstṛṇanti barhirānuṣagiti
tṛṣiṇābhyanūktamadharamūlaṃ stṛṇātyadharamūlā iva hīmā asyām
pṛthivyāmoṣadhayaḥ pratiṣṭhitāstasmādadharamūlaṃ stṛṇāti
sa stṛṇāti ūrṇamradasaṃ tvā stṛṇāmi svāsasthāṃ devebhya iti sādhvīṃ devebhya
ityevaitadāha yadāhorṇamradasaṃ tveti svāsasthāṃ devebhya iti svāsadāṃ devebhya
ityevaitadāha
athāgniṃ kalpayati śiro vai yajñasyāhavanīyaḥ pūrvo 'rdho vai śiraḥ
pūrvārdhamevaitadyajñasya kalpayatyuparyupari prastaraṃ dhārayaṅkalpayatyayaṃ vai
stupaḥ prastara etamevāsminnetatpratidadhāti tasmāduparyupari prastaraṃ
dhārayaṅkalpayati
atha paridhīnparidadhāti tadyatparidhīnparidadhāti yatra vai devā agre 'gniṃ
hotrāya prāvṛṇata taddhovāca na vā ahamidamutsahe yadvo hotā syāṃ yadvo havyaṃ
vaheyaṃ trīnpūrvānprāvṛḍhvaṃ te prādhanviṣustānnu me 'vakalpayatātha
vāahametadutsākṣye yadvo hotā syāṃ yadvo havyaṃ vaheyamiti tatheti tānasmā
etānavākalpayaṃsta ete paridhayaḥ
sa hovāca vajro vai tānvaṣaṭkāraḥ prāvṛṇagvajrādvai vaṣaṭkārādbibhemi yanmā
vajro vaṣaṭkāro na pravṛñjyādetaireva māparidhatta tathā mā vajro vaṣaṭkāro na
pravarkṣyatīti tatheti tametaiḥ paryadadhustaṃ na vajro vaṣaṭkāraḥ
rāvṛṇaktadvarmaivaitadagnaye nahyati yadetaiḥ paridadhāti
ta u haita ūcuḥ idamu cedasmānyajñe yuṅkthāstvevāsmākamapi yajñe bhāga iti
tatheti devā abruvan yadbahiṣparidhi skantsyati tadyuṣmāsu hutamatha yadva
uparyupari hoṣyanti tadvo 'viṣyatīti sa yadagnau juhvati tadenānavatyatha
yadenānuparyupari juhvati tadenānavatyatham yadbahiṣparidhi skandati tadeteṣu
hutaṃ tasmādu ha nāga iva skannaṃ syādimāṃ vai te prāviśanyadvā idaṃkiṃca
skandatyasyāmeva tatsarvam pratitiṣṭhati
sa skannamabhimṛśati bhuvapataye svāhā bhuvanapataye svāhā bhūtānām pataye
svāhetyetāni vai teṣāmagnīnāṃ nāmāni yadbhuvapatirbhuvanapatirbhūtānām
patistadyathā vaṣaṭkṛtaṃ hutamevamasyaiteṣvagniṣu bhavati
taddhaike idhmasyaivaitānparidhīnparidadhāti tadu tathā na kuryādanavakLptā ha
tasyaite bhavanti yānidhmasya paridadhātyabhyādhānāya hyevedhmaḥ kriyate tasyo
haivaite 'vakLptā bhavanti yasyaitānanyānāharanti paridhaya iti
tasmādanyānevāhareyuḥ
te vai pālāśāḥ syuḥ brahma vai palāśo brahmāgniragnayo hi tasmātpālāśāḥ syuḥ
yadi pālāśānna vindet atho api vaikaṅkatā syuryadi vaikaṅkatānna vindedatho api
kārṣmaryamayāḥ syuryadi kārṣmaryamayānna vindedatho api vailvāḥ syuratho
khādirā atho audumbarā ete hi vṛkṣā yajñiyāstasmādeteṣāṃ vṛkṣāṇām bhavanti
te vā ārdrāḥ syuḥ etaddhyeṣāṃ jīvametena satejasa etena vīryavantastasmādārdrāḥ
syuḥ
sa madhyamamevāgre paridhiṃ paridadhāti gandharvastvā viśvāvasuḥ paridadhātu
viśvasyāriṣṭyai yajamānasya paridhirasyagniriḍa īḍita iti
atha dakṣiṇām paridadhāti indrasya bāhurasi dakṣiṇo viśvasya ariṣṭyai
yajamānasya paridhirasyagniriḍa īḍita iti
athottaram paridadhāti mitrāvaruṇau tvottarataḥ paridhattāṃ dhruveṇa dharmaṇā
viśvasyāriṣṭyai yajamānasya paridhirasyagniriḍa īḍita ityagnayo hi
tasmādāhāgniriḍa īḍita iti
atha samidhamabhyādadhāti sa madhyamamevāgre paridhimupaspṛṣati
tenaitānagre samindhe 'thāgnāvabhyādadhāti teno agnim pratyakṣaṃ samindhe
so 'bhyādadhāti vītihotraṃ tvā kave dyumantaṃ samidhīmahi agne
bṛhantamadhvara ityetayā gāyatryā gāyatrīmevaitatsamindhe sā gāyatrī
samiddhānyāni candāṃsi samindhe candāṃsi samiddhānidevebhyo yajñaṃ vahanti
atha yāṃ dvitīyāṃ samidhamabhyādadhāti vasantameva tayā samindhe sa vasantaḥ
samiddho 'nyānṛtūṃtsamindha ṛtavaḥ samiddhāḥ prajāśca prajanayantyoṣadhīśca
pacanti so 'bhyādadhāti samidasīti samiddhi vasantaḥ
athābhyādhāya japati sūryastvā purastātpātu kasyāścidabhiśastyā iti guptyai vā
abhitaḥ paridhayo bhavantyathaitatsūryameva purastādgoptāraṃ karoti
netpurastānnāṣṭrā rakṣām\syabhyavacarāniti sūryo hi nāṣṭrāṇāṃ rakṣasāmapahantā
atha yāmevāmṛṃ tṛtīyāṃ samidhamabhyādadhāti anuyājeṣu brāhmaṇameva tayā
samindhe sa brāhmaṇaḥ samiddho devebhyo yajñaṃvahati
atha stīrṇāṃ vedimupāvartate sa dve tṛṇe ādāya tiraścī nidadhāti saviturbāhū stha
ityayaṃ vai stupaḥ prastaro'thāsyaite bhruvāveva tiraścī nidadhāti tasmādime
tiraścyau bhruvau kṣatraṃ vai prastaro viśa itaram barhiḥ kṣatrasya caiva viśaśca
vidhṛtyai tasmāttiraścī nidadhāti tasmādveva vidhṛtī nāma
tatprastaraṃ stṛṇāti ūrṇamradasaṃ tvā stṛṇāmi svāsasthaṃ devebhya iti sādhuṃ
devebhya ityevaitadāha yadāhorṇamradasaṃ tveti svāsasthaṃ devebhya iti svāsadaṃ
devebhya ityevaitadāha
tamabhinidadhāti ā tvā vasavo rudrā ādityāḥ sadantvityete vai trayā devā yadvasavo
rudrā ādityā ete tvāsīdantvityevaitadāhābhinihita eva savyena pāṇinā bhavati
atha dakṣiṇena juhūm pratigṛhṇāti nediha purā nāṣṭrārakṣāṃsyāviśāniti brāhmaṇo
hi rakṣasāmapahantā tasmādabhinihita eva savyena pāṇinā bhavati
atha juhūm pratigṛhṇāti ghṛtācyasi juhūrnāmneti ghṛtācīhi juhūrhi nāmnā sedam
priyeṇa dhāmnā priyaṃ sada āsīdeti ghṛtācyasyupabhṛnnāmnetyupabhṛtaṃ ghṛtācī
hyupabhṛddhi nāmnā sedam priyeṇa dhāmnā priyaṃ sada āsīdeti ghṛtācyasi dhruvā
nāmneti dhruvāṃ ghṛtācī hi dhruvā hi nāmnāsedam priyeṇa dhāmnā priyaṃ sada
āsīdeti priyeṇa dhāmnā priyaṃ sada āsīdeti yadanyaddhaviḥ
sa vā upari juhūṃ sādayati adha itarāḥ srucaḥ kṣatraṃvai juhūrviśa itarāḥ srucaḥ
kṣatramevaitadviśa uttaraṃ karoti tasmāduparyāsīnaṃ kṣatriyamadhastādimāḥ prajā
upāsate tasmāduparijuhūṃ sādayatyadha itarāḥ srucaḥ
so 'bhimṛśati dhruvā asadanniti dhruvā hyasadannṛtasya yonāviti yajño vā ṛtasya
yoniryajñe hyasadaṃstā viṣṇo pāhi pāhi yajñam pāhi yajñapatimiti tadyajamānamāha
pāhi māṃ yajñanyamiti tadapyātmānaṃ yajñānnāntareti yajño vai
viṣṇostadyajñāyaivaitatsarvam paridadāti guptyai tasmādāha tā viṣṇo pāhīti
indhe ha vā etadadhvaryuḥ idhmenāgniṃ tasmādidhmo nāma
samindhesāmidhenībhirhotā tasmātsāmidhenyo nāma
sa āha agnaye samidhyamānāyānubrūhītyagnaye hyetatsami
dhyamānāyānvāha
tadu haika āhuḥ agnaye samidhyamānāya hotaranubrūhīti tadu tathā na brūyādahotā
vā eṣa purā bhavati yadaivainam pravṛṇīte 'tha hotā tasmādu brūyādagnaye
samidhyamānāyānubrūhītyeva
āgneyīranvāha svayaivainametāddevatāyā samindhe gāyatrīranvāha gāyatraṃ vā
agneścandaḥ svenaivainametacandasāsamindhe vīryaṃ gāyatrī brahma gāyatrī
vīryeṇaivainametatsamindhe
ekādaśānvāha ekādaśākṣarā vai triṣṭubbrahma gāyatrī kṣatraṃ
triṣṭubetābhyāmevainametadubhābhyāṃ vīryābhyāṃ samindhe tasmādekādaśānvāha
sa vai triḥ prathamāmanvāha triruttamāṃ trivṛtprāyaṇā hi
yajñāstrivṛdudayanāstasmāttriḥ prathamāmanvāha triruttamāṃ
tāḥ pañcadaśa sāmidhenyaḥ saṃpadyante pañcadaśo vai vajro vīryaṃ vajro
vīryamevaitatsāmidhenīrabhisaṃpādayati tasmādetāsvanūcyamānāsu yaṃ
dviṣyāttamanguṣṭhābhyāmavabādhetedamahamamumavabādha iti tadenametena
vajreṇāvabādhate
pañcadaṣa vā ardhamāsya rātrayaḥ ardhamāsaśo vai saṃvatsaro bhavanneti
tadrātrīrāpnoti
pañcadaśānāmu vai gāyatrīṇām trīṇi ca śatāni ṣasṭiścākṣarāṇi trīṇi ca vai śatāni
ṣaṣṭiṣca saṃvatsarasyāhāni tadahānyāpnoti tadveva saṃvatsaramāpnoti
saptadaśa sāmidhenīḥ iṣṭya anubrūyādupāṃśu tasyai devatāyai yajati yasyā iṣṭaṃ
nirvapati dvādaśa vai māsāḥ saṃvatsarasya pañcartava eṣa eva prajāpatiḥ saptadaśaḥ
sarvaṃ vai prajāpatistatsarveṇaiva taṃ kāmamanaparādhaṃ rādhnoti yasmai
kāmāyeṣṭiṃ nirvapatyupāṃśu devatām yajatyaniruktaṃ vā upāṃśu sarvaṃ vā
aniruktaṃ tatsarveṇaiva taṃ kāmamanaparādhaṃ rādhnoti ṣvasmai kāmāyeṣṭhiṃ
nirvapatyeṣa iṣṭerupacāraḥ
ekaviṃśatiṃ sāmidhenī api darśapūrṇamāsayoranubrūyādityāhurdvādaśa vai māsāḥ
saṃvatsarasya pañcartavastrayo lokāstadviṃśatireṣa evaikaviṃśo ya eṣa tapati saiṣā
gatireṣā pratiṣṭhā tadetāṃ gatimetām pratiṣṭhāṃ gacati tasmādekaviṃśatimanubrūyāt
tā haitā gataśrerevānubrūyāt ya icenna śreyāṃtsyāṃna pāpīyāniti yādṛśāya haiva sate
'nvāhustādṛṅvā haiva bhavati pāpīyānvā yasyaivaṃ viduṣa etā anvāhuḥ so eṣā
mīmāṃsaiva na tvevaitā anūcyante
trireva prathamāṃ triruttamāmanavānannanubrūyāt trayo vā ime
lokāstadimānevaitallokāṃtsaṃtanotīmāṃllokāṃtspṛṇute traya ime puruṣe prāṇā
etamevāsminnetatsaṃtatamavyavacinnaṃ dadhātyetadanuvacanam
sa yāvadasya vacaḥ syāt evamevānuvivakṣettasyaitasya paricakṣīta
sāmyavānyādanavānannanuvivakṣaṃstatkarma vivṛhyeta sā paricakṣā
sa yadyetannodāśaṃseta
apyekaikāmevānavānannanubrūyāttadekaikayaivemāṃllokāṃtsaṃtanotyekaikayemāṃllo
kāṃtspṛṇute 'tha yatprāṇaṃ dadhāti gāyatrī vai prāṇaḥ sa yatkṛtsnāṃ gāyatrīmanvāha
tatkṛtsnaṃ prāṇaṃ dadhāti tasmādekaikāmevānavānannanubrūyāt
tā vai saṃtatā avyavacinnā anvāha saṃvatsarasyaivaitadahorātrāṇi saṃtanoti tānīmāni
saṃvatsarasyāhorātrāṇi saṃtatānyavyavacinnāni pariplavante dviṣata u
caivaitadbhrātṛvyāya nopasthānaṃ karotyupasthānaṃ ha
kuryādyadasaṃtatāanubrūyāttasmādvai saṃtatā avyavacinnā anvāha
hiṃkṛtyānvāha nāsāmā yajño 'stīti vā āhurna vā ahiṃkṛtya sāma gīyate ma
yaddhiṃkaroti taddhiṃkārasya rūpaṃ kriyate praṇavenaiva sāmno rūpamupagacatyo3ṃ
o3mityeteno hāsyaiṣa sarva eva sasāmā yajño bhavati
yadveva hiṃkaroti prāṇo vai hiṃkāraḥ prāṇo hi vai hiṃkārastasmādapigṛhya nāsike na
hiṃkartuṃ śaknoti vācā vā ṛcamanvāha vākca vai prāṇaśca mithunaṃ
tadetatpurastānmithunam prajananaṃ kriyate sāmidhenīnāṃ tasmādvai hiṃkṛtyānvāha
sa vā upāṃśu hiṃkaroti atha yaduccairhiṃkuryādanyataradeva kuryādvācameva
tasmādupāṃśu hiṃkaroti
sa vā eti ca preti cānvāha gāyatrīmevaitadarvācīṃ ca parācīṃ ca yunakti parācyaha
devebhyo yajñaṃ vahatyarvācī manuṣyānavati tasmādvā eti ca preti cānvāha
yadveveti ca preti cānvāha preti vai prāṇa etyudānaḥ prāṇodānāvevaitaddadhāti
tasmādvā eti ca preti cānvāha
yadveveti ca preti cānvāha preti vai retaḥ sicyata eti prajāyate preti paśavo
vitiṣṭanta eti samāvartante sarvaṃ vā idameti ca preti ca tasmādvā eti ca preti
cānvāha
so 'nvāha pra vo vājā abhidyava iti tannu preti bhavatyagna āyāhivītaya iti tadveti
bhavati
tadu haika āhuḥ ubhayaṃ vā etatpreti sampadyata iti tadu tadātivijñānyamiva pra vo
vājā abhidyava iti tannu pretyagna āyāhi vītaya iti tadveti
so 'nvāha pra vo vājā abhidyava iti tannu preti bhavati vājā ityannaṃ vai vājā
annamevaitadabhyanūktamabhidyava ityardhamāsā vā abhidyavo
'rdhamāsānevaitadabhyanūktaṃ haviṣmanta iti paśavo vai haviṣmantaḥ
paśūnevaitadabhyanūktam
ghṛtācyeti videgho ha māthavo 'gniṃ vaiśvānaram mukhe babhāra tasya gotamo
rāhūgaṇa ṛṣiḥ purohita āsa tasmai ha smāmantryamāṇo na pratiśṛṇoti nenme
'gnirvaiśvānaro mukhānniṣpadyātā iti
tamṛgbhirhvayituṃ dadhre vītihotraṃ tvā kave dyumantaṃ samidhīmahi agne
bṛhantamadhvare videgheti
sa na pratiśuśrāva udagne śucayastava śukrā bhrājanta īrate tava jyotīṃṣyarcayo
videghā3 iti
sa ha naiva pratiśuśrāva taṃ tvā ghṛtasnavīmaha ityevābhivyāharadathāsya
ghṛtakīrtāvevāgnirvaiśvānaro mukhādujjajvāla tam na śaśāka dhārayituṃ so 'sya
mukhānniṣpede saimām pṛthivīm prāpādaḥ
tarhi videgho māthava āsa sarasvatyāṃ sa tata eva prāṅdahannabhīyāyemām pṛthivīṃ
taṃ gotamaśca rāhūgaṇo videghaśca māthavaḥ paścāddahantamanvīyatuḥ sa imāḥ
sarvā nadīratidadāha sadānīretyuttarādgirernirghāvati tāṃ haiva nātidadāha tāṃ ha
sma tām purā brāhmaṇā na tarantyanatidagdhāgninā vaiśvānareṇeti
tata etarhi prācīnam bahavo brāhmaṇāstaddhākṣetrataramivāsa
srāvitaramivāsvaditamagninā vaiśvānareṇeti
tadu haitarhi kṣetrataramiva brāhmaṇā u hi nūnamenadyajñairasiṣvadaṃtsāpi
jaghanye naidāghe samivaiva kopayati tāvacītānatidagdhā hyagninā vaiśvānareṇa
sa hovāca videgho māthavaḥ kvāham bhavānītyata eva te prācīnam bhuvanamiti
hovāca saiṣāpyetarhi kosalavidehānām maryādā te hi māthavāḥ
atha hovāca gotamo rāhūgaṇaḥ kathaṃ nu na āmantryamāṇo na pratyaśrauṣīriti sa
hovācāgnirme vaiśvānaro mukhe 'bhutsa nenme mukhānniṣpadyātai tasmātte na
pratiśrauṣamiti
tadu kathamabhūditi yatraiva tvaṃ ghṛtasnavīmaha ityabhivyāhārṣīstadeva me
ghṛtakīrtāvagnirvaiśvānaro mukhādudajvālīttaṃ nāśakaṃ dhārayituṃ sa me
mukhānnirapādīti
sa yatsāmidhenīṣu ghṛtavat sāmidhenameva tatsamevainaṃ tenendhe
vīryamevāsmindadhāti
tadu ghṛtācyeti devāñjigāti sumnayuriti yajamāno vai sumnayuḥ sa hi devāñjigīṣati
sa hi devāñjighāṃsati tasmādāha devāñjigāti sumnayuriti saiṣāgneyī satyaniruktā
sarvaṃ vā aniruktaṃ sarveṇaivaitatpratipadyate
agna āyāhi vītaya iti tadveti bhavati vītaya iti samantikamiva havā ime 'gre lokā
āsurityunmṛśyā haiva dyaurāsa
te devā akāmayanta kathaṃ nu na ime lokā vitarāṃ syuḥ kathaṃ na idaṃ varīya iva
syāditi tānetaireva tribhirakṣarairvyanayanvītaya iti ta ime viṭūraṃ lokāstato
devebhyo varīyo 'bhavadvarīyo ha vā asya bhavati yasyaivaṃ viduṣa
etāmanvāhurvītaya iti
gṛṇāno havyadātaya iti yajamāno vai havyadātirgṛṇāno yajamanāyetyevaitadāha ni
hotā satsi barhiṣītyagnirvai hotāyaṃ loko barhirasminnevaitalloke 'gniṃ dadhāti so
'yamasmiṃlloke 'gnirhitaḥ saiṣemameva lokamabhyanūktemamevaitayā lokaṃ jayati
yasyaivaṃ viduṣa etāmanvāhuḥ
taṃ tvā samidbhiraṅgira iti samidbhirhyetamaṅgirasa aindhatāṅgira ityaṅgirā u
hyagnirghṛtena vardhayāmasīti tatsāmidhenam padaṃ samevainaṃ tenendhe
vīryamevāsmindadhāti
bṛhacocā yaviṣṭyeti bṛhadu hyeṣa ṣocati samiddho yaviṣṭyeti yaviṣṭho
hyagnistasmādāha yaviṣṭhyeti saiṣitameva lokamabhyanūktāntarikṣalokameva
tasmādāgneyī satyaniruktānirukto hyeṣa loka etamevaitayā lokaṃ jayati yasyaivaṃ
viduṣa etāmanvāhuḥ
sa naḥ pṛthu śravāyyamiti ado vai pṛthu yasmindevā etacravāyyaṃ yasmindevā acā
deva vivāsasītyaca deva vivāsasyetanno gamayetyevaitadāha
bṛhadagne suvīryāmiti ado vai bṛhadyasmindevā etatsuvīryaṃ yasmindevāḥ
saiṣitameva lokamabhyanūktā divamevaitamevaitayā lokaṃ jayati yasyaivaṃ viduṣa
etāmanvāhuḥ
so nvāha iḍenyo namasya itīḍenyo hyeṣa namasyo hyeṣatirastamāṃsi darṣata iti
tira iva hyeṣa tamāṃsi samiddho dadṛśe samagniridhyate vṛṣeti saṃ hīdhyate vṛṣā
vṛṣo agniḥ samidhyata iti saṃ hīdhyate
aśvo na devavāhana iti aśvo ha vā eṣa bhūtvā devebhyo yajñaṃ vahati yadvai
netyṛcyomiti tattasmādāhāśvo na devavāhana iti
taṃ haviṣmanta īdata iti haviṣmanto hyetaṃ manuṣyā īdate tasmādāha taṃ
haviṣmanta īḍata iti
vṛṣaṇaṃ tvā vayaṃ vṛṣanvṛṣaṇaḥ samidhīmahīti saṃ hyenamindhate 'gne dīdyataṃ
bṛhaditi dīdayeva hyeṣa bṛhatsamiddhaḥ
taṃ vā etam vṛṣaṇvantaṃ tricamanvāhāgneyyo vā etāḥ sarvāḥ sāmidhenyo
bhavantīndro vai yajñasya devatendro vṛṣaiteno hāsyaitāḥ sendrāḥ sāmidhenyo
bhavanti tasmādvṛṣaṇvantaṃ tricamanvāha
so 'nvāha agniṃ dūtaṃ vṛṇīmaha iti devāśca vā asurāścobhaye prājāpatyāḥ paspṛdhire
tāṃtspardhamānāṅgāyatryantarā tasthau yā vai sā gāyatryāsīdiyaṃ vai sā pṛthivīyaṃ
haiva tadantarā tasthau ta ubhaya eva vidāṃ cakruryatarānvai na iyamupāvartsyati te
bhaviṣyanti paretare bhaviṣyantīti tāmubhaya evopamantrayāṃ cakrire 'gnireva
devānāṃ dūta āsa saharakṣā ityasurarakśasamasurāṇāṃ sāgnimevānupreyāya
tasmādanvāhāgniṃ dūtaṃ vṛṇīmaha iti sa hi devānāṃ dūta āsīddhotāraṃ
viśvavedasamiti
tadu haike 'nvāhuḥ hotā yo viśvavedasa iti nedaramityātmāna bravāṇīti tadu tathā
na brūyānmānuṣaṃ ha te yajñe kurvanti vyṛddhaṃ vai tadyajñasya yanmānuṣaṃ
nedvyṛddham yajñe karavāṇīti tasmādyathaivarcānūktamevānubrūyāddhotāraṃ
viśvavedasamityevāsya yajñasya sukratumityeṣa
hiyajñasyasukraturyadagnistasmādāhāsya yajñasya sukratumiti seyaṃ devānupāvavarta
tato devā abhavanparāsurā bhavati ha vā ātmanā parāsya sapatnā bhavanti yasyaivaṃ
viduṣa etāmanvāhuḥ
tāṃ vā aṣṭamīmanubrūyāt gāyatrī vā eṣā nidānenāṣṭākṣarā vai gāyatrī
tasmādaṣṭamīmanubrūyāt
taddhaike purastāddhāyye dadhatyannaṃ dhāyye mukhata idamannādyaṃ dadhma
iti vadantastadu tathā na kuryādanavakLptātasyaiṣā bhavati yaḥ purastāddhāyye
dadhāti daśamī vāhi tarhyekādaśī vā sampadyate tasyo haivaiṣāvakLptā bhavati
yasyaitāmaṣṭamīmanvāhustasmādupariṣṭādeva dhāyye dadhyāt
samidhyamāno adhvara iti adhvaro vai yajñaḥ samidhyamāno yajña
ityevaitadāhāgniḥ pāvaka īḍya iti pāvako hyeṣa īḍyo hyeṣa śociṣkeśastamīmaha iti
śocantīva hyetasya keśāḥ samiddhasya samiddho agna āhutetyataḥ prācīnaṃ
sarvamidhmamabhyādadhyādyadanyatsamidho 'pavṛṅkta iva hyetaddhotāyadvā
anyatsamidha idhmasyātiricyate 'tiriktaṃ tadyadvai yajñasyātiriktaṃ dviṣantaṃ hāsya
tadbhrātṛvyamabhyatiricyate tasmādataḥ prācīnaṃ
sarvamidhmamabhyādadhyādyadanyatsamidhaḥ
devānyakṣi svadhvareti adhvaro vai yajño devānyakṣi suyajñiyetyevaitadāha tvāṃ
hi havyavāḍasītyeṣa hi havyavāḍyadagnistasmādāha tvaṃ hi havyavāḍasītyā juhotā
duvasyatāgnim prayatyadhvare vṛṇīdhvaṃ havyavāhanamiti
sampreṣyatyevaitayājuhuta ca yajata ca yasmai kāmāya samaindhiḍhvaṃ
tatkurutetyevaitadāhāgnim prayatyadhvara ityadhvaro vai yajño 'gnim prayati yajña
ityevaitadāha vṛṇīdhvaṃ havyavāhanamityeṣa hi havyavāhano yadagnistasmādāha
vṛṇīdhvaṃ havyavāhanamiti
taṃ vā etam adhvaravantaṃ tricamanvāha devānha vai yajñena yajamānāṃtsapatnā
asurā dudhūrṣāṃ cakruste dudhūrṣanta eva na śekurdhūrvituṃ te
parābabhūvustasmādyajño 'dhvaro nāma dudhūrṣanha vā enaṃ sapatnaḥ parābhavati
yasyaivaṃ viduṣo 'dhvaravantaṃ tricamanvāhuryāvadveva saumyenādhvareṇeṣṭvā
jayati tāvajjayati
etaddha vai devā agniṃ gariṣṭhe 'yuñjan yaddhotṛtva idaṃ no havyaṃ vaheti
tametadgariṣṭhe yuktvopāmadanvīryavānvai tvamasyalaṃ vai tvametasmā asīti vīrye
samādadhato yathedamaṣyetarhi jñātīnāṃ yaṃ gariṣṭhe yuñjanti tamupamadanti
vīryavānvai tvamasyalaṃ vai tvametasmā asīti vīrye samādadhataḥ sa
yadamevāsmindadhāti
agne mahāṃ asi brāhmaṇa bhārateti brahma hyagnistasmādāha brāhmaṇeti
bhāratetyeṣa hi devebhyo havyaṃ bharati tasmādbharato 'gnirityāhureṣa u vā imāḥ
prajāḥ prāṇo bhūtvā bibharti tasmādvevāha bhārateti
athārṣeyam pravaṇīte ṛṣibhyaścaivainametaddevebhyaśca nivedayatyayam
mahāvīryo yo yajñam prāpaditi tasmādārṣeyam pravṛṇīte
parastādarvākpravṛṇīte parastāddhyarvācyaḥ prajāḥ prajāyante jyāyasaspataya u
caivaitaṃ nihnuta idaṃ hi pitaivāgre 'tha putro 'tha
pautrastasmātparastādarvākpravṛṇīte
sa ārṣeyamuktvāha deveddho manviddha iti devā hyetamagra aindhata tasmādāha
deveddha iti manviddha iti manurhyetamagra ainddha tasmādāha manviddha iti
ṛṣiṣṭuta iti ṛṣayo hyetamagre stuvaṃstasmādāharṣiṣṭuta iti
viprānumadita iti ete vai viprā yadṛṣaya ete hyetamanvamadaṃstasmādāha
viprānumadita iti
kaviśasta iti ete vai kavayo yadṛṣaya ete hyetamaśaṃsaṃstasmādāha kaviśasta iti
brahmasaṃśita iti brahmasaṃśito hyeṣa ghṛtāhavana iti ghṛtāhavano hyeṣaḥ
praṇīryajñānāṃ rathīradhvarāṇāmiti etena vai sarvānyajñānpraṇayanti ye ca
pākayajñā ye cetare tasmādāha praṇīryajñānāmiti
rathīradhvarāṇāmiti ratho ha vā eṣa bhūtvā devebhyo yajñaṃ vahati tasmādāha
rathīradhvarāṇāmiti
atūrto hotā tūrṇirhavyavāḍiti na hyetaṃ rakṣāṃsi taranti tasmādāhātūrto hoteti
tūrṇirhavyavāḍiti sarvaṃ hyeṣa pāpmānaṃ tarati tasmādāha tūrṇirhavyavāḍiti
āspātraṃ juhūrdevānāmiti devapātraṃ vā eṣa yadagnistasmādagnau sarvebhyo
devebhyo juhvati devapātraṃ hyeṣa prāpnoti ha vai tasya pātraṃ yasya pātram
prepsyati ya evametadveda
camaso devapāna iti camasena ha vā etena bhūtena devā bhakṣayanti tasmādāha
camaso devapāna iti
arāṃ ivāgne nemirdevāṃstvaṃ paribhūrasīti yathārānnemiḥ sarvataḥ paribhūrevaṃ
tvaṃ devāṃtsarvataḥ paribhūrasītyevaitadāha
āvaha devānyajamānāyeti tadasmai yajñāya devānāvoḍhavā āhāgnimagna āvaheti
tadāgneyāyājyabhāgāyāgnimāvoḍhvā āha somamāvaheti tatsaumyāyājyabhāgāya
somamāvoḍhavā āhāgnimāvaheti tadya eṣa ubhayatrācyuta āgneyaḥ puroḍāśo
bhavati tasmā agnimāvoḍhavā āha
atha yathādevatam devāṃ ājyapāṃ āvaheti tatprayājānuyājānāvoḍhavā āha
prayājānuyājā vai devā ājyapā agniṃ hotrāyāvaheti tadagniṃ hotrāyāvoḍhavā āha svaṃ
mahimānamāvaheti tatsvam mahimānamāvoḍhavā āha vāgvā asya svo mahimā
tadvācamāvoḍhavā āhā ca vaha jātavedaḥ suyajā ca yajeti tadyā evaitaddevatā
āvoḍhavā āha tā evaitadāhā cainā vahānuṣṭhyā ca yajeti yadāha suyajā ca yajeti
sa vai tiṣṭhannanvāha anvāha hyetadasau hyanuvākyā tadasāvevaitadbhūtvānvāha
tasmāttiṣṭhannanvāha
āsīno yājyāṃ yajati iyaṃ hi yājyā tasmanna kaścana tiṣṭhanyājyāṃ yajatīyaṃ hi yājyā
tadiyamevaitadbhūtvā yajati tasmādāsīnā yājyāṃ yajati
yo ha vā agniḥ sāmidhenībhiḥ samiddhaḥ atitarāṃ ha vai sa
itarasmādagnestapatyanavadhṛṣyo hi bhavatyanavamṛśyaḥ
sa yathā haivāgniḥ sāmidhenībhiḥ samiddhastapatyevaṃ haiva brāhmaṇaḥ
sāmidhenīrvidvānanubruvaṃstapatyanavadhṛṣyo hi bhavatyanavamṛśyaḥ
so 'nvāha prava iti prāṇo vai pravānprāṇamevaitayā saminddhe 'gna āyāhi vītaya
ityapāno vā etavānapānamevaita saminddhe bṛhacocā yaviṣṭhyetyudāno vai bṛhacocā
udānamevaitayā saminddhe
sa naḥ pṛthu śravāyyamiti śrotraṃ vai pṛthu śravāyyaṃ śrotreṇa hīdamuru pṛthu
śṛṇoti śrotramevaitayā saminddhe
īḍenyo namasya iti vāgvā īḍenyā vāgghīdaṃ sarvamīṭṭe vācedaṃ sarvamīḍitaṃ
vācamevaitayā saminddhe
aśvo na devavāhana iti mano vai devavāhanam mano hīdam manasvinaṃ
bhūyiṣṭhaṃ vanīvāhyate mana evaitayā saminddhe
agne dīdyatam bṛhaditi cakṣurvai dīdayeva cakṣurevaitayā saminddhe
agniṃ dūtaṃ vṛṇīmaha iti ya evāyam madhyamaḥ prāṇaetamevaitayā samindhe sā
haiṣāntasthā prāṇānāmato hyanya ūrdhvāḥprāṇā ato 'nye 'vāñco 'ntasthā ha
bhavatyantastāmenam manyante ya evametāmantasthām prāṇānāṃ veda
śociṣkeśastamīmaha iti śiśnaṃ vai śociṣkeśaṃ śiśnaṃ hīdaṃ śiśnam bhūyiṣṭhaṃ
śocayati śiśnamevaitayāsaminddhe
samiddho agna āhuteti ya evāyamavāṅprāṇa etamevaitayā saminddha ā juhotā
duvasyateti sarvamātmānaṃ saminddha ā nakhebhyo 'tho lomabhyaḥ
sa yadyenam prathamāyāṃ sāmidhenyāmanuvyāharet tam prati brūyātprāṇaṃ vā
etadātmano 'gnāvādhāḥ prāṇenātmana ārttimāriṣyasīti tathā haiva syāt
yadi dvitīyasyāmanuvyāharet tam prati brūyādapānaṃ vā etadātmano 'gnāvādhā
apānenātmana ārttimāriṣyasīti tathā haiva syāt
yadi tṛtīyasyāmanuvyāharet tam prati brūyādudānaṃ vā ... udānenā ... syāt
yadi caturthyāmanuvyāharet tam pratibrūyācrotraṃ vā etadātmano 'gnāvādhāḥ
śrotreṇātmana ārttimāriṣyasi badhiro bhaviṣyasīti tathā haiva syāt
yadi pañcamyāmanuvyāharet tam prati brūyādvācaṃ vā etadātmano 'gnāvādhā
vācātmana ārttimāriṣyasi mūko bhavi ... syāt
yadi ṣaṣṭhyāmanuvyāharet tam prati brūyānmano vā etadātmano 'gnāvādhā
manasātmana ārttimāriṣyasi manomuṣigṛhīto momughaścariṣyasīti tathā haiva syāt
yadi saptamyāṃ ... yāccakṣurvā etadātmano 'gnāvādhāścakṣuṣātmana
ārttimāriṣyasyandho bhavi ... syāt
yadyaṣṭamyām ... yānmadhyaṃ vā etatprāṇamātmano 'gnāvādhā madhyena
prāṇenātmana ārttimāriṣyasyuddhmāya mariṣyasīti tathā haiva syāt
yadi navamyāṃ ... yāciśnaṃ vā etadātmano 'gnāvādhāḥ śiśnenātmana ārttimāriṣyasi
klībo bhavi ... syāt
yadi daśamyāmanu ... yādavāñcaṃ vā etatprāṇamātmano 'gnāvādhā avācā
prāṇenātmana ārttimāriṣyasyapinaddho mariṣyasīti tathā haiva syāt
yadyekādaśyāma ... yātsarvaṃ vā etadātmānamagnāvādhāḥ
sarveṇātmanārttirmāriṣyasi kṣipre 'muṃ lokameṣyasīti tathā haiva syāt
sa yathā haivāgnim sāmidhenībiḥ samiddhamāpadyārttiṃ nyetyevaṃ haiva
brāhmaṇaṃ sāmidhenīrvidvāṃsaṃ samanubruvantamanuvyāhṛtyārttiṃ nyeti
taṃ vā etamagniṃ samaindhiṣata samiddhe devebhyo juhavāmeti tasminnete eva
prathame āhutī juhotī manase caiva vāce ca manaśca haiva vākca yujau devebhyo
yajñaṃ vahataḥ
sa yadupāṃśu kriyate tanmano devebhyo yajñaṃ vahatyatha yadvācā niruktaṃ
kriyate tadvāgdevebhyo yajñaṃ vahatyetadvā idaṃ dvayaṃ kriyate tadete
evaitatsaṃtarpayati tṛpte prīte devebhyo yajñaṃ vahāta iti
sruveṇa tamāghārayati yaṃ manasa āghārayati vṛṣā hi mano vṛṣā hi sruvaḥ
srucā tamāghārayati yaṃ vāca āghārayati yoṣā hi vāgyoṣā hi sruk
tūṣṇīṃ tamāghārayati yaṃ manasa āghārayati na svāheti canāniruktaṃ hi mano
'niruktaṃ hyetadyattūṣṇīm
mantreṇa tamāghārayati yaṃ vāca āghārayati niruktā hi vāṅnirukto hi mantraḥ
āsīnastamāghārayati yam manasa āghārayati tiṣṭhṃstaṃ yaṃ vāce manaśca ha vai
vākca yujau devebhyo yajñaṃ vahato yataro vai yujorhrasīyānbhavatyupavahaṃ vai
tasmai kurvanti vāgvai manaso hrasīyasyaparimitataramiva hi manaḥ parimitatareva
hi vāktadvāca evaitadupavahaṃ karoti te sayujau devebhyo yajñaṃ
vahatastasmāttiṣṭhanvāca āghārayati
devā ha vai yajñaṃ tanvānāḥ te 'surarakṣasebhya āsaṅgādbibhayāṃ cakrusta
etaddakṣiṇataḥ pratyudaśrayannucritamiva hi vīryaṃ
tasmāddakṣiṇatastiṣṭhannāghārayati sa yadubhayata āghārayati tasmādidam manaśca
vākca samānameva sannāneva śiro ha vai yajñasyaitayoranyatara
āghārayormūlamanyataraḥ
sruveṇa tamāghārayati yo mūlaṃ yajñasya srucā tamāghārayati yaḥ śiro yajñasya
tūṣṇīṃ tamāghārayati yo mūlam yajñasya tūṣṇīmiva hīdaṃmūlaṃ no hyatra
vāgvadati
mantreṇa tamāghārayati yaḥ śiro yajñasya vāgghi mantraḥ śīrṣṇo hīyamadhi
vāgvadati
āsīnastamāghārayati yo mūlaṃ yajñasya niṣaṇamiva hīdam mūlaṃ
tiṣṭhaṃstamāghārayati yaḥ śiro yajñasya tiṣṭhatīva hīdaṃ śiraḥ
sa sruveṇa pūrvamāghāramāghāryāha agnimagnītsammṛḍhīti yathā
dhuramadhyūhedevaṃ tadyatpūrvamāghāramāghāray3atyadhyuhya hi dhuraṃ
yuñjanti
atha sammārṣṭi yunaktyevainametadyukto devebhyo yajñaṃ vahāditi
tasmātsammārṣṭi parikrāmaṃ sammārṣṭi parikrāmaṃ hi yogyaṃ yuñjanti tristriḥ
sammārṣṭi trivṛddhi yajñaḥ
sa sammārṣṭi agne vājajidvājaṃ tvā sariṣyantaṃ tvā vājajitaṃ sammārjmīti yajñaṃ
tvā vakṣyantaṃ yajñiyaṃ sammārjmītyevaitadāhāthopariṣṭāttūṣṇīṃ tristadyathā
yuktvā prājetprehi vahetyevamevaitatkaśayopakṣipati prehi devebhyo yajñaṃ vaheti
tasmādupariṣṭāttūṣṇīṃ tristadyadetadantareṇa karma kriyate tasmādidam manaśca
vākca samānameva sannāneva
sa srucottaramāghāramāghārayiṣyan pūrveṇa srucāvañjaliṃ nidadhāti namo
devebhyaḥ svadhā pitṛbhya iti taddevebhyaścaivaitatpitṛbhyaścārtvijyaṃ
kariṣyannihnute suyame me bhūyāstamiti srucāvādatte subhare me bhuyāstam
bhartuṃ vāṃ śakeyamityevaitadāhāskannamadya devebhya ājyaṃ
sambhriyāsamityavikṣubdhamadya devebhyo yajñaṃ tanavā ityevaitadāha
aṅghraṇā viṣṇo mā tvāvakramiṣamiti yajño vai viṣṇustasmā evaitannihnute mā
tvāvakramiṣamiti vasumatīmagne te cāyāmupastheṣamiti sādhvīmagne te
cāyāmupastheṣamityevaitadāha
viṣṇo sthānamasīti yajño vai viṣṇustasyeva hyetadantika tiṣṭhati tasmādāha viṣṇo
sthānamasītīta indro vīryamakṛṇodityato hīndrastiṣṭhandakṣiṇato nāṣṭrā
rakṣāṃsyapāhaṃstasmādāheta indro vīryamakṛṇodityūrdhvo 'dhvara āsthādityadhvaro
vai yajña ūrdhvo yajña āsthādityevaitadāha
agne verhotraṃ verdūtyamiti ubhayaṃ vā etadagnirdevānāṃ hotā ca dūtaśca
tadubhayaṃ viddhi yaddevānāmasītyevaitadāhāvatāṃ tvāṃ dyāvāpṛthivī ava tvaṃ
dyāvāpṛthivī iti nātra tirohitamivāsti sviṣṭakṛddevebhya indra ājyena
haviṣābhūtsvāhetīndro vai yajñasya devatā tasmādāhendra ājyeneti vāce vā
etamāghāramāghārayatīndro vāgityu vā āhustasmādvevāhendra ājyeneti
athāsaṃsparśayantsrucau paryetya dhruvayā samanakti śiro vai yajñasyottara āghāra
ātmā vai dhruvā tadātmanyevaitaciraḥ pratidadhāti śiro vai yajñasyottara āghāraḥ
śrīrvai śiraḥ śrīrhi vai śirastasmādyo 'rdhasya śreṣṭho bhavatyasāvamuṣyārdhasya
śira ityāhuḥ
yajamāna eva dhruvāmanu yo 'smā arātīyati sa upabhṛtamanu sa yaddhopabhṛtā
samaṇjyādyo yajamānāyārātīyati tasmiṃcriyaṃ dadhyāttadyajamāna evaitacriyaṃ
dadhāti tasmāddhruvayā samanakti
sa samanakti saṃ jyotiṣā jyotiriti jyotirvā itarasyāmājyam bhavati jyotiritarasyāṃ te
hyetadubhe jyotiṣī saṃgacete tasmādevaṃ samanakti
athāto manasaścaiva vācaśca ahambhadra uditam manaśca ha vai vākcāhambhadra
ūdāte
taddha mana uvāca ahameva tvacreyo 'smi na vai mayā tvaṃ kiṃ canānabhigataṃ
vadasi sā yanmama tvaṃ kṛtānukarānuvartmāsyahameva tvacreyo 'smīti
atha ha vāguvāca ahameva tvacreyasyasmi yadvai tvaṃ vetthāhaṃ
tadvijñapayāmyahaṃ saṃjñapayāmīti
te prajāpatiṃ pratipraśnameyatuḥ sa prajāpatirmanasa evānūvāca mana eva tvacreyo
manaso vai tvaṃ kṛtānukarānuvartmāsi śreyaso vai pāpīyāṅkṛtānukaro 'nuvartmā
bhavatīti
sā ha vākparoktā visiṣmiye tasyai garbhaḥ papāta sā ha
vākprajāpatimuvācāhavyavāḍevāhaṃ tubhyam bhūyāsaṃ yāṃ mā parāvoca iti
tasmādyatkiṃ ca prājāpatyaṃ yajñe kriyata upāṃśveva tatkriyate havyavāḍhi
vākprajāpataya āsīt
taddhaitaddevāḥ retaścarmanvā yasminvā babhrustaddha smapṛcantyatreva tyāditi
tato triḥ sambabhūva tasmādapyātreyyā yoṣitainasvyetasyai hi yoṣāyai vāco devatāyā
ete sambhūtāḥ
sa vai pravarāyāśrāvayati tadyatpravarāyāśrāvayati yajño vā āśrāvaṇaṃ
yajñamabhivyāhṛtyātha hotāram pravṛṇā iti tasmātpravarāyāśrāvayati
sa idhmasaṃnahanānyevābhipadyāśrāvayati sa yadvānārabhy
a yajñamadhvaryurāśrāvayedvepano vā ha syādanyāṃ vārttimārcet
taddhaike vede stīrṇāyai barhirabhipadyāśrāvayantīdhmasya vā
śakalamapacidyābhipadyāśrāvayantīdaṃ vai kiṃcidyajñasyedaṃ
yajñamabhipadyāśrāvayāma iti vadantastadu tathā na kuryādetadvai kiṃcidyajñasya
yairidhmaḥ saṃnaddho bhavatyagniṃ sammṛjanti tadveva khalu
yajñamabhipadyāśrāvayati tasmādidhmasaṃnahanānyevābhipadyāśrāvayet
sa āśrāvya ya eva devānāṃ hotā tamevāgre pravṛṇite 'gnimeva tadagnaye
caivaitaddevebhyaśca nihnute yadahāgre 'gnim pravṛṇīte tadagnaye nihnute 'tha yo
devānāṃ hotā tamagre pravṛṇīte tadudevebhyo nihnute
sa āha agnirdevo daivyo hotetyagnirhi devānāṃ hotā tasmādāhāgnirdevo daivyo
hoteti tadagnaye caiva devebhyaśca nihnute yadahāgre 'gnimāha tadagnaye nihnute
'tha yo devānāṃhotā tamagra āha tadu devebhyo nihnute
devānyakṣadvidvāṃścikitvāniti eṣa vai devānanuvidvānyadagniḥ sa
enānanuvidvānanuṣṭhyā yakṣadityevaitadāha
manuṣvadbharatavaditi manurha vā agre yajñeneje tadanukṛtyemāḥ prajā yajante
tasmādāha manuṣvaditi manoryajña ityu vā āhustasmādvevāha manuṣvaditi
bharatavaditi eṣa hi devebhyo havyam bharati tasmādbharato 'gnirityāhureṣa u vā
imāḥ prajāḥ prāṇo bhūtvā bibharti tasmādvevāha bharatavaditi
athārṣeyam pravṛṇīte ṛṣibhyaścaivainametaddevebhyaśca nivedayatyayam
mahāvīryo yo yajñam prāpaditi tasmādārṣeyam pravṛṇīte
parastādarvākpravṛṇīte parastāddhyarvācyaḥ prajāḥ prajāyante jyāyasaspataya u
caivaitannihnuta idaṃ hi pitaivāgre 'tha putro 'tha
pautrastasmātparastādarvākpravṛṇite
sa ārṣeyamuktvāha brahmaṇvaditi brahma hyagnistasmādāha brahmaṇvadityā ca
vakṣaditi tadyā evaitaddevatā āvoḍhavā āha tā evaitadāhā ca vakṣaditi
brāhmaṇā asya yajñasya prāvitāra iti ete vai brāhmaṇā yajñasyaprāvitāro ye 'nūcānā
ete hyenaṃ tanvata eta enaṃ janayanti tadu tebhyo nihnute tasmādāha brāhmaṇā asya
yajñasya prāvitāra iti
asau mānuṣa iti tadimam mānuṣaṃ hotāraṃ pravṛṇīte hotā haiṣa purāthaitarhi
hotā
sa pravṛto hotā japati devatā upadhāvati yathānuṣṭhyā devebhyo
vaṣaṭkuryādyathānuṣṭhyā devebhyo havyaṃ vahedyathā na hvaledevaṃ devatā
upadhāvati
tatra japati etatattvā deva savitarvṛṇata iti tatsavitāram prasavāyopadhāvati sa hi
devānām prasavitāgniṃ hotrāyeti tadagnaye caivaitaddevebhyaśca nihnute yadahāgre
'gnimāha tadagnaye nihnute 'tha yo devānāṃ hotā tamagra āha tadu devebhyo
nihnute
saha pitrā vaiśvānareṇeti sam\vatsaro vai pitā vaiśvānaraḥ
prajāpatistatsaṃvatsarāyaivaitatprajāpataye nihnute 'gne pūṣanbṛhaspate pra ca vada
pra ca yajetyanuvakṣyanvā etadyakṣyanbhavati tadaitābhya evaitaddevatābhyo
nihnute yūyamanubrūta yūyaṃ yajateti
vasūnāṃ rātau syāma rudrāṇāmurvyāyāṃ svādityā aditaye syāmānehasa ityete vai
trayā devā yadvasavo rudrā ādityā eteṣāmabhiguptau syāmetyevaitadāha
juṣṭāmadya devebhyo vācamudyāsamiti juṣṭamadya devebhyo
'nūcyāsamityevaitadāha taddhi samṛddhaṃ yo juṣṭaṃ devebhyo 'nubravat
juṣṭām brahmabhya iti juṣṭamadya brāhmaṇebhyo 'nūcyāsamityevaitadāha taddhi
samṛddham yo juṣṭam brāhmaṇebhyo 'nubravat
juṣṭāṃ narāśaṃsāyeti prajā vai narastatsarvābhyaḥ prajābhya āha taddhi samṛddhaṃ
yaśca veda yaśca na sādhvanvavocatsādhvanvavocadityeva visṛjyante yadadya
hotṛvarye jihmaṃcakṣuḥ parāpatat agniṣṭatpunarābhriyājjātavedā vicarṣaṇiriti yathā
yānagre 'gnīnhotrāya prāvṛṇata te prādhanvannevaṃ yanme 'tra pravareṇāmāyi tanme
punarāpyāyayetyevaitadāha tatho hāsyaitatpunarāpyāyate
athādhvaryuṃ cāgnīdhaṃ ca sammṛśati mano vā adhvaryurvāgghotā
tanmanaścaivaitadvācaṃ ca saṃdadhāti
tatra japati ṣaṇmorvīraṃhasaspāntvagniśca pṛthivī cāpaśca vājaścāhaśca rātriścetyetā
mā devatā ārttergopāyantvityevaitadāha tasyo hi na hvalāsti yametā devatā
ārttergopāyeyuḥ
atha hotṛṣadanamupāvartate sa hotṛṣadanādekaṃ tṛṇaṃ nirasyati nirastaḥ
parāvasuriti purāvasurha vai nāmāsurāṇāṃ hotā sa tamevaitaddhotṛṣadanānnirasyati
atha hotṛṣadana upaviśati idamahamarvāvasoḥ sadane sīdāmītyarvāvasurvai nāma
devānāṃ hotā tasyaivaitatsadane sīdati
tatra japati viśvakarmastanūpā asi mā mo doṣiṣṭam mā mā hiṃsiṣṭameṣa vāṃ loka
ityudaṅṅejatyantarā vā etadāhavaniyaṃ ca gārhapatyaṃ cāste tadu tābhyāṃ nihnute mā
mo doṣiṣṭam mā mā hiṃsiṣṭamiti tathā hainametau na hiṃstaḥ
athāgnimīkṣamāṇo japati viśve devāḥ śāstana mā yatheha hotā vṛto manavai
yanniṣadya pra me brūta bhāgadheyaṃ yathā vo yena pathā havyamā vo vahānīti
yathā yebhyaḥ pakvaṃ syāttānbrūyādvanu mā śāsta yathā va āhariṣyāmi yathā vaḥ
parivekṣyāmītyevamevaitaddeveṣu praśāsanamicate 'nu mā śāsta yathā vo 'nuṣṭhyā
vaṣaṭkuryāmanuṣṭyā havyaṃ vaheyamiti tasmādevaṃ japati
agnirhotā vettvagnerhotramiti agniridaṃ hotā vettvityevaitadāhāgnerhotramiti tasyo
hi hotraṃ vettu prāvitramiti yajño vai prāvitraṃ vettu yajñamityevaitadāha sādhu te
yajamāna devateti sādhu te yajamāna devatā yasya te 'gnirhotetyevaitadāha
ghṛtavatīmadhvaryo srucamāsyasveti tadadhvaryu prasauti sa yadekāmivāha
yajamāna eva juhūmanu yo smā arātīyati sa upabhṛtamanu sa yaddve iva
brūyādyajamānāya dviṣantam bhrātṛvyam pratyudyāminaṃ kuryādattaiva
juhūmanvādya upabhṛtamanu sa yaddve iva brūyādattra ādyam pratyudyāminaṃ
kuryāttasmādekāmivaivāha
devayuvaṃ viśvavārāmiti upastautyevaināmetanmahayatyeva yadāha devayuvaṃ
viśvavārāmitīḍāmahai devāṃ īḍenyānnamasyāma namasyānyajāma
yajñiyānitīḍāmahai tāndevānya īḍenyā namasyāma tānye namasyā yajāma yajñiyāniti
manuṣyā vā īḍenyāḥ pitaro namasyā devā yajñiyāḥ
yā vai prajā yajñe 'nanvābhaktāḥ parābhūtā vai tā evamevaitadyā imāḥ prajā
aparābhūtatstā yajña ābhajati manuṣyānanu paśavo devānanu vayāṃsyoṣadhayo
vanaspatayo yadidaṃ kiñcaivamu tatsarvaṃ yajña ābhaktam
tā vā etāḥ nava vyāhṛtayo bhavanti naveme puruṣe prāṇā etānevāsminnetaddadhāti
tasmānnava vyāhṛtayo bhavanti
yajño ha devebhyo 'pacakrāma taṃ devā anvamantrayantā naḥśṛṇūpa na āvartasveti
so 'stu tathetyeva devānupāvavarta tenopāvṛttena devā ayajanta
teneṣṭvaitadabhavanyadidaṃ devāḥ
sa yadāśrāvayati yajñamevaitadanumantrayata ā naḥ śṛnūpa na āvartasvetyatha
yatpratyāśrāvayati yajña evaitadupāvartate 'stu tatheti tenopāvṛttena retasā
bhūtenartvijaḥ sampradāyaṃ caranti yajamānena paro 'kṣṃ yathā pūrṇapātreṇa
sampradāyaṃ careyurevamanenartvijaḥ sampradāyaṃ caranti
tadvācaivaitatsampradāyaṃ caranti vāgghi yajño vāgu hi
retastadetenaivaitatsampradāyaṃ caranti
so 'nubrūhītyevoktvādhvaryuḥ nāpavyāharenno eva
hotāpavyāharedāśrāvayatyadhvaryustadagnīdhaṃ yajña upāvartate
so 'gninnāpavyāharet ā pratyāśrāvaṇātpratyāśrāvayatyagnīttatpunaradhvaryuṃ yajña
upāvartate
so 'dhvaryurnāpavyāharet ā yajeti vaktoryajetyevādhvaryurhotre yajñaṃ
samprayacati
sa hotā nāpavyāharet ā vaṣaṭkārāttaṃ vaṣaṭkāreṇāgnāveva yonau reto bhūtaṃ
siñcatyagnirvai yoniryajñasya sa tataḥ prajāyata iti nu haviryajñe 'tha saumye 'dhvare
sa vai grahaṃ gṛhītvādhvaryuḥ
nāpavyāharedopākaraṇādupāvartadhvamityevādhvaryurudgātṛbhyo yajñaṃ
samprayacati
ta udgātāro nāpavyāhareyuḥ ottamāyā eṣottametyevodgātāro hotre yajñaṃ
samprayacanti
sa hotā nāpavyāharet ā vaṣaṭkārāttaṃ vaṣaṭkāreṇāgnāveva yonau reto bhūtaṃ
siñcatyagnirvai yoniryajñasya sa tataḥ prajāyate
sa yaddha so 'pavyāharet yaṃ yajña upāvartate yathā pūrṇapātram parāsiñcedevaṃ ha
sa yajamānam parāsiñcetsa yatra haivamṛtvijaḥ saṃvidānā yajñena caranti sarvameva
tatra kalpate na muhyati tasmādevameva yajño bhartavyaḥ
tā vā etāḥ pañca vyāhṛtayo bhavantyo śrāvayāstu śrauṣaḍyaja ye yajāmahe
vauṣaḍiti pāṅkto yajñaḥ pāṅktaḥpaśuḥ pañcartavaḥ saṃvatsarasyaiṣaikā yajñasya
mātraiṣā sampat
tāsāṃ saptadaśākṣarāṇi saptadaśo vai prajāpatiḥ prajāpatiryajña eṣaikā yajñasya
mātraiṣā sampat
o śrāvayeti vai devāḥ purovātaṃ sasṛjire 'stu śrauṣaḍityabhrāṇi samaplāvayanyajeti
vidyutaṃ ye yajāmaha iti stanayitnuṃ vaṣaṭkāreṇaiva prāvarṣayan
sa yadi vṛṣṭikāmaḥ syāt yadīṣṭyā vā yajeta darśapūrṇamāsayorvaiva
brūyādvṛṣṭikāmo vā asmīti tatro adhvaryuṃ brūyātpurovātaṃ ca vidyutaṃ ca manasā
dhyāyetyabhrāṇi manasā dhyāyetyagnīdhaṃ stanayitnuṃ ca varṣaṃ ca manasā
dhyāyeti hotāraṃ sarvāṇyetāni manasā dhyāyeti brahmāṇaṃ varṣati haiva tatra
yatraivamṛtvijaḥ saṃvidānā yajñena caranti
o śrāvayeti vai devāḥ virājamabhyājuhuvurastu śrauṣaḍiti
vatsamupāvāsṛjanyajetyudajayanye yajāmaha ityupāsīdanvaṣaṭkāreṇaiva
virājamaduhateyaṃ vai virāḍasyai vā eṣa doha evaṃ ha vā asmā iyaṃ
virāṭsarvāṅkāmānduhe ya evametaṃ virājo dohaṃ veda
ṛtavo ha vai prayājāḥ tasmātpañca bhavanti pañca hyṛtavaḥ
devāśca vā asurāśca ubhaye prājāpatyāḥ paspṛdhira etasminyajñe prajāpatau pitari
saṃvatsare 'smākamayaṃ bhaviṣyatyasmākamayam bhaviṣyatīti
tato devāḥ arcantaḥ śrāmyantaścerurasta etānprayājāndadṛśustairayajanta
tairṛtūntsaṃvatsaram prājayannṛtubhyaḥ saṃvatsarātsapatnānantarāyaṃstasmātprajayāḥ
prajayā ha vai nāmaitadyatprayājā iti tatho evaiṣa etairṛtūntsaṃvatsaram
prayajatyṛtubhyaḥ saṃvatsarātsapatnānantareti tasmātprayājairyajate
te vā ājyahaviṣo bhavanti vajro vā ājyametena vai devā
vajreṇājyenartūntsaṃvatsaram prājayannṛtubhyaḥ saṃvatsarātsapatnānantarāyaṃstatho
evaiṣa etena vajreṇājyenartūntsaṃvatsaram prajayatyṛtubhyaḥ
saṃvatsarātsapatnānantareti tasmādājyahaviṣo bhavanti
etadvai saṃvatsarasya svam payaḥ yadājyaṃ tatsvenaivainametatpayasā devāḥ
svyakurvata tatho evainameṣa etatsvenaiva payasā svīkurute tasmādājyahaviṣo
bhavanti
sa yatraiva tiṣṭhanprayājebhya āśrāvayet tata eva nāpakrāmetsaṃgrāmo vā eṣa
saṃnidhīyate yaḥ prayājairyajate yataro vai saṃyattayoḥ parājayate 'pa vai
saṃkrāmatyabhitarāmu vai jayaṅkrāmati tasmādabhitarāmabhitarāmeva
krāmedabhitarāmabhitarāmāhutīrjuhuyāt
tadu tathā na kuryāt yatraiva tiṣṭhanprayājebhya āśrāvayettata eva
nāpakrāmedyatro eva samiddhatamam manyeta tadāhutīrjuhuyātsamiddhahomena
hyeva samṛddhā āhutayaḥ
sa āśrāvyāha samidho yajeti tadvasantaṃ saminddhe sa vasantaḥ samiddho
'nyānṛtūntsaminddha ṛtavaḥ samiddhāḥ prajāśca prajanāyantyoṣadhīśca pacanti
tadveva khalu sarvānṛtūnnirāhātha yajayajetyevottarānāhājāmitāyai jāmi ha
kuryādyattanūnapātaṃ yajeḍo yajeti brūyāttasmādyajayajetyevottarānāha
sa vai samidho yajati vasanto vai samidvasantameva taddevā avṛñjata
vasantātsapatnānantarāyanvasantamevaiṣa etadvṛṅkte vasantātsapatnānantareti
tasmātsamidho yajati
atha tanūnapātaṃ yajati grīṣmo vai tanūnapādgrīṣmo hyāsām prajānāṃ tanūstapati
grīṣmameva taddevā avṛñjata grīṣmātsapatnānantarāyaṅgrīṣmamevaiṣa etadvṛṅkte
grīṣmātsapatnānantareti tasmāttanūnapātaṃ yajati
atheḍo yajati varṣā vā iḍa iti hi varṣā iḍo yadidaṃ kṣudraṃ sarīsṛpaṃ
grīṣmahemantābhyāṃ nityaktam bhavati tadvarṣā īḍitamivānnamicamānaṃ carati
tasmādvarṣā iḍo varṣā eva taddevā avṛñjata varṣābhyaḥ sapatnānantarāyanvarṣā u
evaiṣa etadvṛṅkte varṣābhyaḥ sapatnānantareti tasmādiḍo yajati
atha barhiryajati śaradvai barhiriti hi śaradbarhiryā imāoṣadhayo
grīṣmahemantābhyāṃ nityaktā bhavanti tā varṣā vardhante tāḥ śaradi barhiṣo rūpaṃ
prastīrṇāḥ śere ta!smācaradbarhiḥ śaradameva taddevā avṛñjata śaradaḥ
sapatnāntarāyaṃcaradamevaiṣa etadvṛṅkte śaradaḥ sapatnānantareti
tasmādbarhiryajati
atha svāhāsvāheti yajati anto vai yajñasya svāhākāro 'nta ṛtūnāṃ hemanto
vasantāddhi parārddhyo 'ntenaiva tadantaṃ devā
avṛñjatāntenāntātsapatnānantarāyannanteno evaiṣa etadantaṃ vṛṅkte
'ntenāntātsapatnānantareti tasmātsvāheti yajati
tadvā etat vasanta eva hemantātpunarasuretasmāddhyeṣa punrbhavati punarha vā
asmiṃloke bhavati ya evametadveda
sa vai vyattu vetviti yajati ajāmitāyai jāmi ha kuryādyadvyantuvyntviti vaiva
yajedvetuvettviti vā vyantviti vai yoṣā vetviti vṛṣā mithunamevaitatprajananaṃ
kriyate tasmādvyantu vetviti yajati
atha caturthe prayāje samānayati barhiṣi prajā vai brahīreta ājyaṃ
tatprajāsvevaitadretaḥ sicyate tena retasā siktenemāḥ prajāḥ punarabhyāvartam
prajāyante tasmāccaturtheprayāje samānayati barhiṣi
saṃgrāmo vā eṣa saṃnidhīyate yaḥ prayājairyajate yataraṃ vai
saṃyattayormitramāgacati sa jayati tadetadupabhṛto 'dhi juhūm mitramāgacati tena
prajayati tasmāccaturthe prayāje samānayati barhiṣi
yajamāna eva juhūmanu yo smā arātīyati sa
upabhṛtamanuyajamānāyaivaitaddviṣantam bhrātṛvyam baliṃ hārayatyattaiva
juhūmanvādya upabhṛtamanvattra evaitadādyam baliṃ hārayati tasmāccaturthe
prayāje samānayati
sa vā anavamṛśantsamānayati sa yaddhāvamṛṣedyajamānaṃ dviṣatā
bhrātṛvyenāvamṛśedattāramādyenāvamṛśettasmādanavamṛśantsamānayati
athottarāṃ juhūmadhyūhati yajamānamevaitadviṣati bhrātṛvye 'dhyūhatyattāramādye
'dhyūhati tasmāduttarāṃ juhūmadhyūhati
devā ha vā ūcuḥ hanta vijitamevānu sarvaṃ yajñaṃ saṃsthāpayāma yadi no
'surarakṣasānyāsajeyuḥ saṃsthita eva no yajñaṃ syāditi
ta uttame prayāje svāhākāreṇaiva sarvaṃ yajñaṃ samasthāpayantsvāhāgnimiti
tadāgneyamājyabhāgaṃ samasthāpayantsvāhā somamiti tatsaumyamājyabhāgaṃ
samasthāpayantsvāhāgnimiti tadya eṣa ubhayatrācyuta āgneyaḥ puroḍāśo bhavati taṃ
samasthāpayan
atha yathādevataṃ svāhā devā ājyapā iti
tatprayājānuyājāntsamasthāpayanprayājānuyājā vai devā ājyapā juṣāṇo agnirājyasya
vetviti tadagniṃ sviṣṭakṛtaṃ samasthāpayannagnirhi sviṣṭakṛtsa eṣo 'vyetarhi
tathaiva yajñaṃ saṃtiṣṭate yathaivainaṃ devāḥ samasthāpayaṃstasmāduttame prayāje
svāhāsvāheti yajati yāvanti havīṃṣi bhavanti vijitamevaitadanu sarvaṃ yajñaṃ
saṃsthāpayati tasmādyadata ūrdhvaṃ viloma yajñe kriyeta na tadādriyeta saṃsthito me
yajña iti ha vidyātsa haiṣa yajño yātayāmevāsa yathā vaṣaṭkṛtaṃ hutaṃ svāhākṛtaṃ
te devā akāmayanta kathaṃ nvimaṃ yajñam punarāpyāyayemāyātayāmānaṃ kuryāma
tenāyātayāmnā pracaremeti
sa yajjuhvāmājyam pariśiṣṭamāsīt yena yajñaṃ samasthāpayaṃstenaiva yathāpūrvaṃ
havīṃṣyabhyaghārayanpunarevaināni tadāpyāyayannayātayāmānyakurvannayātayāma
hyājyaṃ tasmāduttamam prayājamiṣṭvā yathāpūrvaṃ havīṃṣyabhighārayati
punarevaināni tadāpyāyayatyayātayāmāni karotyayātayāma hyājyaṃ tasmādyasya kasya
ca haviṣo 'vadyati punareva tadabhighārayati sviṣṭakṛta eva
tatpunarāpyāyatyayātayāma karotyatha yadā sviṣṭakṛte 'vadyati na tataḥ
punarabhighārayati no hi tataḥ kāṃ cana haviṣo 'gnāvāhutiṃ hoṣyanbhavati
sa vai samidho yajati prāṇā vai samidhaḥ prāṇānevaitatsaminddhe prāṇairhyayam
puruṣaḥ samiddhastasmādabhimṛṣeti brūyādyadyupatāpī syātsa yadyuṣṇaḥ syādaiva
tāvacaṃseta samiddho hi sa tāvadbhavati yadyu śītaḥ syānnāśaṃseta
tatprāṇānevāsminnetaddadhāti tasmātsamidho yajati
atha tanūnapātaṃ yajati reto vai tanūnapādreta evaitatsiñcati tasmāttanūnapātaṃ
yajati
atheḍo yajati prajā ghā iḍo yadā vai retaḥ siktaṃ prajāyate 'tha
tadīḍitamivānnamicamānaṃ carati tatpraivaitajjanayati tasmādiḍo yajati
atha barhiryajati bhūmā vai barhirbhūmānamevaitatprajanayati tasmādbarhiryajati
atha svāhāsvāheti yajati hemanto vā ṛtūnāṃ svāhākāro hemanto hīmāḥ prajāḥ svaṃ
vaśamupanayate tasmāddhemanmlāyantyoṣadhayaḥ pra vanaspatīnām palāśāni
mucyante pratitirāmiva vayāṃsi bhavantyadhastarāmiva vayāṃsi patanti
vipatitalomeva pāpaḥ puruṣo bhavati hemanto hīmāḥ prajāḥ svaṃ vaśamupanayate
svāha vai tamardhaṃ kurute śriye 'nnādyāya yasminnardhe bhavati ya evametadveda
devāśca vā asurāśca ubhaye prājāpatyāḥ paspṛdhire te daṇḍairdhanurbhirna
vyajayanta te hāvijayamānā ūcurhanta vācyeva brahmanvijigīṣāmahai sa yo no vācaṃ
vyāhṛtām mithunena nānunikrāmātsa sarvam parājayātā atha sarvamitare jayāniti
tatheti devā abruvaṃste devā indramabruvanvyāhareti
sa indro 'bravīt eko mamatyathāsmākameketītare 'bruvaṃstadu
tanmithunamevāvindanmithunaṃ hyekaścaikā ca
dvau mametīndro 'bravīt athāsmākaṃ dve itītare 'bruvaṃstadu
tanmithunamevāvindanmithunaṃhi dvau ca dve ca
trayo mametīndro 'bravīt athāsmākaṃ tisra itītare 'bruvaṃstadu
tanmithunamevāvindanmithunaṃ hi trayaśca tisraśca
catvāro mametīndro 'bravīt athāsmākaṃ catasra itītare 'bruvaṃstadu
tanmithunamevāvindanmithunaṃ hi catvāraśca catasraśca
pañca mametīndro 'bravīt tata itare mithunaṃ nāvindanno h
yata ūrdhvaṃ mithunamasti pañca pañceti hyevaitadubhayam
bhavati tato 'surāḥ sarvam parājayanta sarvasmāddevā
asurānajayantsarvasmātsapatnānasurānnirabhajan
tasmātprathame prayāja iṣṭe brūyāt eko mametyekā tasya yamahaṃ dveṣmīti
yadyu na dviṣyādyo 'smāndveṣṭi yaṃ ca vayaṃ dviṣma iti brūyāt
dvau mameti dvitīye prayāje dve tasya yo 'smāndveṣṭi yaṃ ca vayaṃ dviṣma iti
trayo mameti tṛtīye prayāje tisrastasya yo 'smāndveṣṭi yaṃ ca vayaṃ dviṣma iti
catvāro mameti caturthe prayāje catasrastasya yo 'smāndvesṭi yaṃca vayaṃ dviṣma
iti
pañca mameti pañcame prayāje na tasya kiṃ cana yo 'smāndveṣṭi yaṃ ca vayaṃ
dviṣma iti sa pañca pañcetyeva bhavanparābhavati tathāsya sarvaṃ saṃvṛṅkte
sarvasmātsapatnānnirbhajati ya evametadveda
ṛtavo ha vai deveṣu yajñe bhāgamīṣire ā no yajñe bhajata mā no
yajñādantargatāstveva no 'pi yajñe bhāga iti
tadvai devā na jajñuḥ ta ṛtavo deveṣvajānatsvasurānupāvartantāpriyāndevānāṃ
dviṣato bhrātṛvyān
te haitāmedhatumedhāṃ cakrire yāmeṣāmetāmanuśṛṇvanti kṛṣanto ha smaiva pūrve
vapanto yanti lunanto 'pare mṛṇantaḥ śaśvaddhaibhyo 'kṛṣṭapacyā evauṣadhayaḥ
pecire
tadvai devānāmāga āsa kanīya innvato dviṣandviṣate 'rātīyati
kimvetāvanmātramupajānīta yathedamito 'nyathāsaditi
te hocuḥ ṛtūnevānumantrayāmahā iti keneti prathamānevainānyajñe yajāmeti
sa hāgniruvāca atha yanmām purā prathamaṃ yajatha kvāham bhavānīti na
tvāmāyatanāccyāvayāma iti te yadṛtūnabhihvayamānā
athāgnimāyatanānnācyāvayaṃstasmādagniracyuto na ha vā āyatanāccyavate
yasminnāyatane bhavati ya evametamagnimacyutaṃ veda
te devā agnimabruvan parehyenāṃstvamevānumantrayasveti sa hetyāgniruvāca 'rtevo
'vidaṃ vai vo deveṣu yajñe bhāgamiti kathaṃ no 'vida iti prathamāneva vo yajñe
yakṣyantīti
ta ṛtavo 'gnimabruvan ā vayaṃ tvāmasmāsu bhajāmo yo no deveṣu yajñe
bhāgamavida iti sa eṣo 'gnirṛtuṣvābhaktaḥ samidho agne tanūnapādagna iḍo agne
barhiragne svāhāgnimityābhakto ha vai tasyām puṇyakṛtyāyāṃ bhavati yāmasya
samānobruvāṇaḥ karotyagnimate ha vā asmā agnimanta ṛtava oṣadhīḥ pacantīdaṃ
sarvaṃ ya evametamagnimṛtuṣvābhaktaṃ veda
tadāhuḥ yaduttamānprayājānāvāhayantyatha
kasmādenānprathamānyajantītyuttamānhyenānyajñe 'vākalpayanprathamānvo
yajāmetyabruvaṃstasmāduttamānāvāhayanti prathamānyajanti
caturthena vai prayājena devāḥ yajñamāpnuvaṃstam pañcamena
samasthāpayannatha yadata ūrdhvamasaṃsthitaṃ yajñasya svargameva tena lokaṃ
samāśnuvata
te svargaṃ lokaṃ yantaḥ asurarakṣasebhya āsaṅgādbibhayāṃ cakruste 'gnim
purastādakurvata rakṣohaṇaṃ rakṣasāmapahantāramagniṃ madhyato 'kurvata
rakṣohaṇaṃ rakṣasāmapahantāramagnim paścādakurvata rakṣohaṇaṃ
rakṣasāmapahantāraṃ
sa yadyenānpurastāt asurarakṣasānyāsisaṃkṣannagnireva tānyapāhanrakṣohā
rakṣasāmapahantā yadi madhyata āsisaṃkṣannagnireva tānyapāhanrakṣohā
rakṣasāmapahantā yadi paścādāsisaṃkṣannagnireva tānyapāhanrakṣohā
rakṣasāmapahantāta evaṃ sarvato 'gnibhirgupyamānāḥ svargaṃ lokaṃ samāśnuvata
tatho evaiṣa etat caturthenaiva prayājena yajñamāpnoti tam pañcamena
saṃsthāpayatyatha yadata ūrdhvamasaṃsthitaṃ yajñasya svargameva tena lokaṃ
samaśnute
sa yadāgneyamājyabhāgaṃ yajati agnimevaitatpurastātkurute rakṣohaṇaṃ
rakṣasāmapahantāramatha yadāgneyaḥ puroḍāṣo bhavatyagnimevaitanmadhyataḥ
kurute rakṣohaṇaṃ rakṣasāmapahantāramatha yadagniṃ sviṣṭakṛtaṃ
yajatyagnimevaitatpaścātkurute rakṣohaṇaṃ rakṣasāmapahantāraṃ
sa yadyenam purastāt asurarakṣasānyāsisaṃkṣantyāgnereva tānyapahanti rakṣohā
rakṣasāmapahantā yadi madhyata asurarakṣasānyāsisaṃkṣantyagnireva tānyapahanti
rakṣohā rakṣasāmapahantā yadi paścādasurarakṣasānyāsisaṃkṣantyagnireva
tānyapahanti rakṣohā rakṣasāmapahantā sa evaṃ sarvato 'gnibhirgupyamānaḥ
svargaṃ lokaṃ samaśnute
sa yadyenam purastāt yajñasyānuvyāharettam prati
brūyānmukhyāmārttimāriṣyasyandho vā badhiro vā bhaviṣyasītyetā vai mukhyā
ārttayastathā haiva syāt
yadi madhyato yajñasyānuvyāharet tam prati brūyādaprajā apaśurbhaviṣyasīti prajā
vai paśavo madhyaṃ tathā haiva syāt
yadyantato yajñasyānuvyāharet tam prati brūyādapratiṣṭhito daridraḥ kṣipre 'muṃ
lokameṣyasīti tathā haiva syāttasmāduha nānuvyāhārīva syāduta hyevaṃvitparo
bhavati
saṃvatsaraṃ ha vai prayājairjayañjayati sa ha nvevainaṃ jayati yo 'sya dvārāṇi veda
kiṃ hi sa tairgṛhaiḥ kuryādyānantarato na vyavavidyādyathāsya te bhavanti tasya
vasanta eva dvāraṃ hemanto dvāraṃ taṃ vā etaṃ saṃvatsaraṃ svargaṃ lokam
prapadyate sarvaṃ vai saṃvatsaraḥ sarvaṃ vā akṣayyametena hāsyākṣayyaṃ sukṛtam
bhavatyakṣayyo lokaḥ
tadāhuḥ kiṃdevatyānyājyānīti prājāpatyānīti ha brūyādanirukto vai
prajāpatiraniruktānyājyāni tāni haitāni yajamānadevatyānyeva yajamāno hyeva sve
yajñe prajāpatiretena hyuktā ṛtvijastanvate taṃ janayanti
sa ājyasyopastīrya dvirhaviṣo 'vadāyāthopariṣṭādājyasyābhighārayati saiṣājyena
miśrāhutirhūyate yajamānena haivaiṣaitanmiśrā hūyate yadi ha vā api dūre sanyajate
yadyantike yathā haivānte sata iṣṭaṃ syādevaṃ haivaivaṃ viduṣa iṣṭam bhavati
yadyu hāpi bahviva pāpaṃ karoti no haiva bahirdhā yajñādbhavati ya evametadveda
yajñena vai devāḥ imāṃ jitiṃ jigyuryaiṣāmiyaṃ jitiste hocuḥ kathaṃ na idam
manuṣyairanabhyārohyaṃ syāditi te yajñasya rasaṃ dhītvā yathā madhu madhukṛto
nirdhayeyurviduhya yajñaṃ yūpena yopayitvā tiro 'bhavannatha
yadenenāyopayaṃstasmaddyūpo nāma tadvā ṛṣīṇāmanuśrutamāsa
yajñena ha vai devāḥ imāṃ jitiṃ jigyuryaiṣāmiyaṃ jitiste hocuḥ kathaṃ na idam
manuṣyairanabhyārohyaṃ syāditi te yajñasya rasaṃ dhītvā yathā madhu madhukṛto
nirdhayeyurviduhya yajñaṃ yūpena yopayitvā tiro 'bhavanniti tamanveṣṭuṃ dadhrire
tercantaḥ śrāmyantaśceruḥ śrameṇa ha sma vai taddevā jayanti yadeṣāṃ
jayyamāsarṣayaśca tebhyo devā vaiva prarocayāṃ cakruḥ svayaṃ vaiva dadhrire preta
tadeṣyāmo yato devāḥ svargaṃ lokaṃ samāśnuvateti te kim prarocate kim prarocata
iti ceruretpuroḍāśameva kūrmam bhūtvā sarpantaṃ teha sarva eva menire yaṃ vai
yajña iti
te hocuḥ aśvibhyāṃ tiṣṭha sarasvatyai tiṣṭhendrāya tiṣṭheti sa sasarpaivāgnaye
tiṣṭheti tatastasthāvagnaye vāasthāditi tamagnāveva parigṛhya
sarvahutamajuhavurāhutirhidevānāṃ tata ebhyo yajñaḥ prārocata tamasṛjanta
tamatanvata so 'yam paro 'varaṃ yajño 'nūcyate pitaiva putrāya brahmacāriṇe
sa vā ebhyastatpuro 'dāśayat ya ebhyo yajñam prārocayattasmātpurodāśaḥ purodāśo
ha vai nāmaitadyatpuroḍāśa iti sa eṣa ubhayatrācyuta āgneyo 'ṣṭākapālaḥ puroḍāśo
bhavati
sa na paurṇamāsaṃ haviḥ nāmāvāsyamagnīṣomīya eva paurṇamāsaṃ haviḥ
sāṃnāyyamāmāvāsyaṃ yajña evaiṣa ubhayatrāvakLpto nedyajñādayānīti nveva
purastātpaurṇamāsasya kriyata evamvāmāvāsyasyaitannu tadyasmādatra kriyate
yadyu enamupadhāvet iṣṭyā mā yājayetyetayaiva yājayedyatkāmā vā etamṛṣayo
'juhavuḥ sa ebhyaḥ kāmaḥ samardhyata yatkāmo ha vā etena yajñena yajate so 'smai
kāmaḥ samṛdhyate yasyai vai kasyai ca devatāyai havirgṛhyate 'gnau vai tasyai
yuhvatyagnā u ceddhoṣyantsyātkimanyasyai devatāyā ādiśettasmādagnaya eva
agnirvai sarvā devatāḥ agnau hi sarvābhyo devatābhyo juhvati tadyathā sarvā devatā
upadhāvedevaṃ tattasmādagnaya eva
agnirvai devānāmaddhātamām yam vā addhātamām manyeta
tamupadhāvettasmādagnaya eva
agnirvai devānāṃ mṛduhṛdayatamaḥ yaṃ vai mṛduhṛdayatamam manyeta
tamupadhāvettasmādagnaya eva
agnirvai devānāṃ nediṣṭham yaṃ vai nediṣṭhamupasartavyānām manyeta
tamupadhāvettasmādagnaya eva
sa yadīṣṭiṃ kurvīta saptadaśa sāmidhenīranubrūyādupāṃśu devatāṃ yajati
taddhīṣṭirūpam mūrdhanvatyau yājyānuvākye syātāṃ vārtraghnāvājyabhāgau virājau
saṃyājye
tvaṣṭurha vai putraḥ triśīrṣā ṣaḍakṣa āsa tasya trīṇyeva
mukhānyāsustadyadevaṃrūpa āsa tasmādviśvarūpo nāma
tasya somapānamevaikam mukhamāsa surāpāṇamekamanyasmā a
!śanāyaikaṃ tamindro didveṣa tasya tāni śīrṣāṇi praciceda
sa yatsomapānamāsa tataḥ kapiñjalaḥ samabhavattasmātsababhruka iva babhruriva
hi somo rājā
atha yatsurāpāṇamāsa tataḥ kalaviṅkaḥ samabhavattasmātso 'bhimādyatka iva
vadatyabhimādyanniva hi surām pītvā vadati
atha yadanyasmā aśanāyāsa tatastittiriḥ samabhavattasmātsa viśvarūpatama iva
santyeva ghṛstokā iva tvanmadhustokā iva tvatparṇeṣvāścutitā evaṃ rūpaṃ hi sa
tenāśanamāvayat
sa tvaṣṭā cukrodha kuvinme putramavadhīditi so 'pendrameva somamājahre sa
yathāyaṃ somaḥ prasuta evamapendra evāsa
indro ha vā īkṣāṃ cakre idaṃ vai mā somādantaryantīti sa yathā balīyānabalīyasa
evamanupahūta eva yo droṇakalaśe śukra āsa tam bhakṣayāṃ cakāra sa hainaṃ
jihiṃsa so 'sya viṣvaṅṅeva prāṇebhyo dudrāva mukhāddhaivāsya na dudrāvātha
sarvebhyo 'nyebhyaḥ prāṇebhyo 'dravattadadaḥ sautrāmaṇītīṣṭistasyāṃ
tadvyākhyāyate yathainaṃ devā abhiṣajyan
sa tvaṣṭā cukrodha kuvinme 'nupahūtaḥ somamababhakṣaditi sasvayameva
yajñaveśasa cakre sa yo droṇakalaśe śukraḥ pariśiṣṭa āsa ta pravartayāṃ
cakārendraśatrurvardhasveti so'gnimeva prāpya sambabhūvāntaraiva sambabhūvetyu
haika āhuḥ so 'gnīṣomāvevābhisambabhūva sarvā vidyāḥ sarvaṃ yaśaḥ
sarvamannādyaṃ sarvāṃ śrīṃ
sa yadvartamānaḥ samabhavat tasmādvṛtro 'tha yadapātsamabhavattasmādahistaṃ
danuśca danāyūśca māteva ca piteva ca parijagṛhatustasmāddānava ityāhuḥ
atha yadabravīdindraśatrurvardhasveti tasmādu hainamindra eva jaghānātha
yaddha śaśvadavakṣyadindrasya śatrurvardhasveti śaśvadu ha sa
evendramahaniṣyat
atha yadabravīdvardhasveti tasmādu ha smeṣumātrameva tiryaṅvardhata
iśumātram prāṅkṣo vaivāvaraṃ samudraṃ dadhāvava pūrvaṃ sa yāvatsa āsa sahaiva
tāvadannāda āsa
tasmai ha sma pūrvāhṇe devāḥ aśanamabhiharanti madhyandine manuṣyā aparāhṇe
pitaraḥ
sa vā indrastathaiva nuttaścaran agnīṣomā upamantrayāṃ cakre 'gnīṣomau yuvaṃ
vai mama stho yuvayorahamasmi na yuvayoreṣa kiṃ cana kam ma imaṃ dasyuṃ
vardhayatha upa māvartethāmiti
tau hocatuḥ kimāvayostataḥ syāditi tābhyāmetamagnīṣom īyamekādaśakapālam
puroḍāśaṃ niravapattasmādagnīṣomīya ekādaśakapālaḥ puroḍāśo bhavati
tāvenamupāvavṛtatuḥ tāvanu sarve devāḥ preyuḥ sarvā vidyāḥ sarvaṃ yaśaḥ
sarvamannādyaṃ sarvā śrīsteneṣṭvendra etadabhavadyadidamindra eṣa u
paurṇamāsasya bandhuḥ sa yo haivaṃ vidvānpaurṇamāsena yajata etāṃ haiva śriyaṃ
gacatyevaṃ yaśo bhavatyevamannādo bhavati
tadveva khalu hato vṛtraḥ sa yathā dṛtirniṣpīta evaṃ saṃlīnaḥ śiśye yathā
nirdhūtasakturbhastraivaṃ saṃlīnaḥ śiśye tamindro 'bhyādudrāva haniṣyan
sa hovāca mā nu me prahārṣīstvaṃ vai tadetarhyasi yadahaṃ vyeva mā kuru
māmuyā bhūvamiti sa vai me 'nnamedhīti tatheti taṃ dvedhānvabhinattasya
yatsaumyaṃ nyaktamāsa taṃ candramasaṃ cakārātha yadasyāsuryamāsa tenemāḥ prajā
udareṇāvidhyattasmādāhurvṛtra eva tarhyannāda āsīdvṛtra etarhītīdaṃ hi
yadasāvāpūryate 'smādevaitallokādāpyāyate 'tha yadimāḥ prajā aśanamicante 'smā
evaitadvṛtrāyodarāya baliṃ haranti sa yo haivametaṃ vṛtramannādaṃ vedānādo haiva
bhavati
tā u haitā devatā ūcuḥ yā imā agnīṣomāvanvājagmuragnīṣomau yuvaṃ vai no
bhūyiṣṭhabhājau stho yayorvāmidaṃ yuvayorasmānanvābhajatamiti
tau hocatuḥ kimāvayostataḥ syāditi yasyai kasyai ca devatāyai havirnirvapāṃstadvām
purastādājyasya yajāniti tasmādyasyai kasyai ca devatāyai havirnirvapanti
tatpurastādājyabhāgāvagnīṣomābhyāṃ yajanti tanna saumye 'dhvare na paśau yasyai
kasyai ca devatāyai nirvapāniti hyabruvan
sa hāgniruvāca mayyeva vaḥ sarvebhyo juhvatu tadvo 'haṃ mayyābhajāmīti
tasmādagnau sarvebhyo devebhyo juhvati tasmādāhuragniḥ sarvā devatā iti
atha ha soma uvāca māmeva vaḥ sarvebhyo juhvatu tadvo 'haṃ mayyābhajāmīti
tasmātsomaṃ sarvebhyo devebhyo juhvati tasmādāhuḥ somaḥ sarvā devatā iti
atha yadindre sarve devāstasthānāḥ tasmādāhurindraḥ sarvā devatā indraśreṣṭhā
devā ityetaddha vai devāstredhaikadevatyā abhavantsa yo haivametadvedaikadhā
haiva svānāṃ śreṣṭho bhavati
dvayaṃ vā idaṃ na tṛtīyamasti ārdraṃ caiva śuṣkaṃ ca yacuṣkaṃ tadāgneyaṃ
yadārdraṃ tatsaumyamatha yadidaṃ dvayamevāpya kimetāvatkriyata
ityagnīṣomayorevājyabhāgāvagnīṣomayorupāṃśuyājo 'gnīṣomayoḥ puroḍāśo yadata
ekatamenaivedaṃ sarvamāpnotyatha kimetāvatkriyata ityagnīṣomayorhaivaitāvatī
vibhūtiḥ prajātiḥ
sūrya evāgneyaḥ candramāḥ saumyo 'harevāgneyaṃ rātriḥ saumyā ya evāpūryate
'rdhamāsaḥ sa āgneyo yo 'pakṣīyate sa saumyaḥ
ājyabhāgābhyāmeva sūryācandramasāvāpnotyupāṃśuyājenaivāhorātre āpnoti
puroḍāśenaivārdhamāsāvāpnotītyu haika āhuḥ
tadu hovācāsuriḥ ājyabhāgābhyāmevāto yatame vā yatame vā dve
āpnotyupāṃśuyājenaivāto 'horātre āpnoti puroḍāśenaivāto 'rdhamāsāvāpnoti sarvaṃ
ma āptamasatsarvaṃ jitaṃ sarveṇa vṛtraṃ hanāni sarveṇa dviṣantaṃ bhrātṛvyaṃ
hanānīti tasmādvā etāvatkriyata iti
tadāhuḥ kimidaṃ jāmi kriyate 'gnīṣomayorevājyasyāgnīṣomayoḥ puroḍāśasya
yadanantarhitaṃ tena jāmītyanena ha tvevājāmyājyasyetaram puroḍāśasyetaraṃ
tadanyadivetaramanyadivetaram bhavatyṛcamanūcya juṣāṇena yajatyṛcamanūcyarcā
yajati tadanyadivetaramanyadivetaram bhavatyanena ha tvevājāmyupāṃśvājyasya
yajatyuccaiḥ puroḍāśasya sa yadupāṃśu tatprājāpatyaṃ rūpaṃ
tasmāttasyānuṣṭubhamanuvākyāmanvāha vāgghyanuṣṭubvāgghi prajāpatiḥ
etena vai devāḥ upāṃśuyājena yaṃyamasurāṇāmakāmayanta tamupatsarya vajreṇa
vaṣaṭkāreṇāghnaṃstatho evaiṣa etenopāṃśuyājena pāpmānaṃ dviṣantam
bhrātṛvyamupatsarya vajreṇa vaṣaṭkāreṇa hanti tasmādupāṃśuyājaṃ yajati
sa vā ṛcamanūcya juṣāṇena yajati tadanvimā anyataratodantāḥ prajāḥ prajāyante 'sthi
hyṛgasthi hi danto 'nyatarato hyetadasthi karoti
atharcamanūcyarcā yajati tadanvimā ubhayatodantāḥ prajāḥ prajāyante 'sthi
hyṛgasthi hi danta ubhayato hyetadasthi karotyetā vā imā dvayyaḥ prajā
anyataratodantāścaivobhayatodantāśca sa yo haivaṃ vidvānagnīṣomayoḥ prajātiṃ
yajati bahurhaiva prajayā paśubhirbhavati
sa vai paurṇamāsenopavatsyan na satrā suhita iva syāttenedamudaramasuryaṃ
vlinātyāhutibhiḥ prātardaivameṣa u paurṇamāsasyopacāraḥ
sa vai saṃpratyevopavaset saṃprati vṛtraṃ hanāni saṃprati dviṣantam bhrātṛvyaṃ
hanānīti
sa vā uttarāmevopavaset samiva vā eṣa kramate yaḥ saṃpratyupavasatyanaddhā vai
saṃkrāntayoryadītaro vetaramabhibhavatītaro vetaramatha ya uttarāmupavasati yathā
parāñcamāvṛttaṃ saṃpiṃṣyādapratyālabhamānaṃ so 'nyatoghātyeva syādevaṃ tadya
uttarāmupavasati
sa vai saṃpratyevopavaset yathā vā anyasya hataṃ saṃpiṃṣyādevaṃ tadya
uttarāmupavasati so 'nyasyaiva kṛtānukaro 'nyasyopāvasāyī bhavati tasmādu
saṃpratyevopavaset
prajāpaterha vai prajāḥ sasṛjānasya parvāṇi visasraṃsuḥ sa vai saṃvatsara eva
prajāpatistasyaitāni parvāṇyahorātrayoḥ saṃdhī paurṇamāsī cāmāvāsyā cartumukhāni
sa visrastaiḥ parvabhiḥ na śaśāka saṃhātuṃ tametairhaviryajñairdevā
abhiṣajyannagnihotreṇaivāhorātrayoḥ saṃdhī tatparvābhiṣajyaṃstatsamadadhuḥ
paurṇamāsena caivāmāvāsyena ca paurṇamāsīṃ cāmāvāsyāṃ ca
tatparvābhiṣajyaṃstatsamadadhuścāturmāsyairevartumukhāni
tatparvābhiṣajyaṃstatsamadadhuḥ
sa saṃhitaiḥ parvābhiḥ idamannādyamabhyuttasthau yadidam prajāpaterannādyaṃ sa
yo haivaṃ vidvāntsaṃpratyupavasati saṃprati haiva prajāpateḥ parva bhiṣajyatyavati
hainaṃ prajāpatiḥ sa evamevānnādo bhavati ya evaṃ vidvāntsaṃpratyupavasati
tasmādu saṃpratyevopavaset
cakṣuṣī ha vā ete yajñasya yadājyabhāgau tasmātpurastājjuhoti purastāddhīme
cakṣuṣī tatpurastādevaitaccakṣuṣī dadhāti tasmādime purastāccakṣuṣī
uttarārdhapūrvārdhe haike āgneyamājyabhāgaṃ juhvati dakṣiṇārdhapūrvārdhe
saumyamājyabhāgametatpurastāccakṣuṣī dadhma iti vadantastadu tadāvijñānyamiva
havīṃṣi ha vā ātmā yajñasya sa yadeva purastāddhaviṣāṃ juhoti tatpurastāccakṣuṣī
dadhāti yatro eva samiddhatam manyeta tadāhutīrjuhuyātsamiddhahomena hyeva
samṛddhā āhutayaḥ
sa vā ṛcamanūcya juṣāṇena yajati tasmādime asthantsatyanasthike cakṣuṣī āśliṣṭe
atha yadṛcamanūcyarcā yajedasthi haiva kuryānna cakṣuḥ
te vā ete agnīṣomayoreva rūpamanvāyatte yacuklaṃ tadāgneyaṃ yatkṛṣṇaṃ
tatsaumyaṃ yadi vetarathā yadeva kṛṣṇaṃ tadāgneyaṃ yacuklaṃ tatsaumyaṃ yadeva
vīkṣate tadāgneyaṃ rūpaṃ śuṣke iva hi vīkṣamāṇasyākṣiṇī bhavataḥ śuṣkamiva
hyāgneyaṃyadeva svapiti tatsaumyaṃ rūpamārdre iva hi suṣupuṣo 'kṣiṇī bhavata
ārdra iva hi soma ājarasaṃ ha vā asmiṃ loke cakṣuṣmānbhavati
sacakṣuramuṣmiṃloke sambhavati ya evametau cakṣuṣī ājyabhāgau veda
indro ha yatra vṛtrāya vajram prajahāra so 'balīyānmanyamāno nāstṛṣītīva
bibhyannilayāṃ cakre sa parāḥ parāvato jagāma devā ha vai vidāṃ cakrurhato vai
vṛtro 'thendro nyaleṣṭeti
tamanveṣṭuṃ dadhrire agnirdevatānāṃ hiraṇyastūpa ṛṣīṇām bṛhatī candasāṃ
tamagniranuviveda tenaitāṃ rātriṃ sahājagāma sa vai devānāṃ vasurvīro hyeṣām
te devā abruvan amā vai no 'dya vasurvasati yo naḥ prāvātsīditi tābhyāmetadyathā
jñātibhyāṃ vā sakhibhyāṃ vā sahāgatābhyāṃ samānamodanam pacedajaṃ vā tadaha
mānuṣaṃ havirdevānāmevamābhyāmetatsamānaṃ havirniravapannaindrāgnaṃ
dvādaśakapālam puroḍāśaṃ tasmādaindrāgno dvādaśakapālaṃ puroḍāśo bhavati
sa indro 'bravīt yatra vai vṛtrāya vajram prāharaṃ tadvyasmaye sa kṛśa ivāsmi na
vai medaṃ dhinoti yanmā dhinavattanme kuruteti tatheti devā abruvan
te devā abruvan na vā imamanyatsomāddhinuyātsomamevāsmai sambharāmeti
tasmai somaṃ samabharanneṣa vai somo rājā devānāmannaṃ yaccandramāḥ sa
yatraiṣa etāṃ rātriṃ na purastānna paścāddadṛśe tadimaṃ lokamāgacati sa
ihaivāpaścauṣadhīśca praviśati sa vai devānāṃ vasvannaṃ hyeṣāṃ tadyadeṣa etāṃ
rātrimihāmā vasati tasmādamāvāsyā nāma
taṃ gobhiranuviṣṭhāpya samabharan yadoṣadhīrāśnaṃstadoṣadhibhyo yadapo
'pibaṃstadadbhyastamevaṃ saṃbhṛtyātacya tīvrīkṛtya tamasmai prāyacan
so 'bravīt dhinotyeva medaṃ neva tu mayi śrayate yathedam mayi śrayātai
tathopajānīteti taṃ śṛtenaivāśrayan
tadvā etat samānameva satpaya eva sadindrasyaiva sattatpunarnānevācakṣate
yadabravīddhinoti meti tasmāddadhyatha yadenaṃ śṛtenaivāśrayaṃstasmācūtaṃ
sa yathāṃśurāpyāyet evamāpyāyatāpa pāpmānaṃ harimāṇamahataiṣa u āmāvāsyasā
bandhuḥ sa yo haivaṃ vidvāntsaṃnayatyevaṃ haiva prajayā paśubhirāpyāyate 'pa
pāpmānaṃ hate tasmādvai saṃnayet
tadāhuḥ nāsomayājī saṃnayetsomāhutirvā eṣā
sānavaruddhāsomayājinastasmānnāsomayājī sanayediti
tadu sameva nayet nanvatrāntareṇa śuśruma somena nu mā yājayatātha ma
etadāpyāyanaṃ saṃbhariṣyathetyabravīditi na vai medaṃ dhinoti yanmā
dhinavattanme kuruteti tasmā etadāpyāyanaṃ samabharaṃstasmādapyasomayājī
sameva nayet
vārtraghnaṃ vai paurṇamāsam indro hyetena vṛtramahannathaitadeva vṛtrahatyaṃ
yadāmāvāsyaṃ vṛtraṃ hyasmā etajjaghnuṣa āpyāyanamakurvan
tadvā etadeva vārtraghnam yatpaurṇamāsamathaiṣa eva vṛtro yaccandramāḥ sa
yatraiṣa etāṃ rātriṃ na purastānna paścāddadṛśe tadenametena sarvaṃ hanti nāsya
kiṃ cana pariśinaṣṭi sarvaṃ ha vai pāpmānaṃ hanti na pāpmanaḥ kiṃ cana
pariśinaṣṭi ya evametadveda
taddhaike dṛṣṭvopavasanti śvo nodetetyado haiva devānāmavikṣīṇamannam
bhavatyathaibhyo vayamita upapradāsyāma iti taddhi samṛddhaṃ yadakṣīṇa eva
pūrvasminnanne 'thāparamannamāgacati sa ha bahvanna eva bhavatyasomayājī tu
kṣīrayājyado haiva somo rājā bhavati
atha yathaiva purā kevalīroṣadhīraśnanti kevalīrapaḥ pibanti tāḥ kevalameva payo
duhra eva tadeṣa vai somo rājā devānāmannaṃ yaccandramāḥ sa yatraiṣa etāṃ rātriṃ
na purastānna paścāddadṛśe tadimaṃ lokamāgacati sa ihāpaścauṣadhīśca praviśati
tadenamadbhya oṣadhibhyaḥ saṃbhṛtyāhutibhyo 'dhi janayati sa eṣa āhutibhyo jātaḥ
paścāddadṛśe
tadvā etat avikṣīṇameva devānāmannādyam pariplavate 'vikṣīṇaṃ ha vā
asyāsmiṃloke 'nnam bhavatyakṣayyamamuṣmiṃloke sukṛtaṃ ya evametadveda
tadvā etāṃ rātrim devebhyo 'nnādyam pracyavate tadimaṃ lokamāgacati te devā
akāmayanta kathaṃ nu na idam punarāgacetkathaṃ na idam parāgeva na praṇaśyediti
tadya eva saṃnayanti teṣvāśaṃsanta eta eva naḥ saṃbhṛtya pradāsyantītyā ha vā
asmintsva!śca niṣṭyāśca śaṃsante ya evametadveda yo vai paramatāṃ gacati
tasminnāśaṃsante
tadvā eṣa evendraḥ ya eṣa tapatyathaiṣa eva vṛtro yaccandramāḥ mo 'syaiṣa
bhrātṛvyajanmeva tasmādyadyapi purā vidūramivodito 'thainametāṃ rātrimupaiva
nyāplavate so 'sya vyāttamāpadyate
taṃ grasitvodeti sa na purastānna paścāddadṛśe grasate ha vai dviṣantam
bhrātṛvyamayamevāsti nāsya sapatnāḥ santītyāhurya evametadveda
taṃ nirdhīya nirasyati sa eṣa dhītaḥ paścāddadṛśe sa punarāpyāyate sa
etasyaivānnādyāya punarāpyāyate yadi ha vā asya dviṣanbhrātṛvyo vaṇijyayā vā
kenacidvā sambhavatyetasya haivānnādyāya punaḥ sambhavati ya evametadveda
taddhaike mahendrāyeti kurvantīndro vā eṣa purā vṛtrasya vadhādatha vṛtraṃ
hatvā yathā mahārājo vijigyāna evam mahendro 'bhavattasmānmahendrāyeti
tadvindrāye=tyeva kuryādindro vā eṣa purā vṛtrasya vadhādindro vṛtraṃ
jaghnivāṃstasmādvindrāyetyeva kuryāt
sa vai parṇaśākhayā vatsānapākaroti tadyatparṇaśākhayā vatsānapākaroti yatra vai
gāyatrī somamacāpatattadasyā āharantyā apādastābhyāyatya parṇam praciceda
gāyatryai vā somasya vā rājñastatpatitvā parṇo 'bhavattasmātparṇo nāma tadyadevātra
somasya nyaktaṃ tadihāpyasaditi tasmātparṇaśākhayā vatsānapākaroti
tamācinatti iṣe tvorje tveti vṛṣṭyai tadāha yadāheṣe tvetyūrje tveti yo
vṛṣṭādūrgraso jāyate tasmai tadāha
atha mātṛbhirvatsāntsamavārjanti sa vatsaṃ śākhayopaspṛśati vāyava sthetyayaṃ vai
vāyuryo 'yam pavata eṣa vā idaṃ sarvam prapyāyati yadidaṃ kiṃ ca varṣatyeṣa vā
etāsām prapyāyayitā tasmādāha vāyava sthetyupāyava sthetyu haika āhurūpa hi
dvitīyo 'yatīti tadu tathā na brūyāt
atha mātṛṇāmekāṃ śākhayopaspṛśati vatsena vyākṛtya devo vaḥ savitā prārpayatviti
savitā vai devānām prasavitā savitṛprasūtā yajñaṃ sambharāniti tasmādāha devo vaḥ
savitā prārpayatviti
śreṣṭhatamāya karmaṇa iti yajño vai śreṣṭhatamaṃ karma yajñāya hi tasmādāha
śreṣṭhatamāya karmaṇa iti
āpyāyadhvamaghnyā indrāya bhāgamiti tadyathaivādo devatāyai
havirgṛhṇannādiśatyevamevaitaddevatāyā ādiśati yadāhāpyāyadhvamaghnyā indrāya
bhāgamiti
prajāvatīranamīvā ayakṣmā iti nātra tirohitamivāsti mā va stena īśata māghaśaṃsa
iti mā vo nāṣṭrā rakṣāṃsīśatetyevaitadāha dhruvā asmingopatau syāta
bahvīrityanapakramiṇyo 'sminyajamāne bahvyaḥ syātetyevaitadāha
athāhavanīyāgārasya vā purastāt gārhapatyāgārasya vā śākhāmupagūhati
yajamānasya paśūnpāhīti tadbrahmaṇaivaitadyajamānasya paśūnparidadāti guptyai
tasyām pavitraṃ karoti vasoḥ pavitramasīti yajño vai vasustasmādāha vasoḥ
pavitramasīti
atha yavāgvaitāṃ rātrimagnihotraṃ juhoti ādiṣṭaṃ vā etaddevatāyai havirbhavati
yatpayaḥ sa yatpayasā juhuyādyathānyasyai devatāyai havirgṛhītaṃ tadanyasyai
juhuyādevaṃ tattasmādyavāgvaitāṃ rātrimagnihotraṃ juhoti
juhvatyagnihotramupakLptokhā bhavatyathāhopasṛṣṭām prabrūtādeti yadā
prāhopasṛṣṭeti
athokhāmādatte dyaurasi pṛthivyasītyupastautyevaināmetanyahayatyeva yadāha
dyaurasi pṛthivyasīti mātariśvano gharmo 'sīti yajñamevaitatkaroti yathā gharmam
pravṛñjyādevam pravṛṇakti viśvadhā asi parameṇa dhāmnā dṛṃhasva mā hvāriti
dṛṃhatyevaināmetadaśithilāṃ karoti mā te yajñapatirhvārṣīditi yajamāno vai
yajñapatistadyajamānāyaivaitadahvalāmāśāste
atha pavitraṃ nidadhati tadvai prāṅnidadhyātprācī hi devānāṃ digatho udagudīcī hi
manuṣyāṇāṃ digayaṃ vai pavitraṃ yo 'yam pavate so
'yamimāṃllokāṃstiryaṅṅanupavate tasmādudaṅnidadhyāt
tadyathaivādaḥ somaṃ rājānam pavitreṇa
sampāvayantyevamevaitatsampāvayatyudīcīnadaśaṃ vai tatpavitram bhavati yena
tatsomaṃ rājānaṃ sampāvayanti tasmādudaṅnidadhyāt
tannidadhāti vasoḥ pavitramasīti yajño vai vasustasmādāha vasoḥ pavitramasīti
śatadhāraṃ sahasradhāramityupastautyevainadetanmahayatyeva yadāha śatadhāraṃ
sahasradhāramiti
atha vācaṃyamo bhavati ā tisṛṇāṃ dogdhorvāgvai yajño 'vikṣubdho yajñaṃ tanavā iti
tadānīyamānamabhimantrayate devastvā savitā punātu vasoḥ pavitreṇa śatadhāreṇa
supveti tadyathaivādaḥ somaṃ rājānam pavitreṇa
sampāvayantyevamevaitatsampāvayati
athāha kāmadhukṣa iti amūmiti sā viśvāyurityatha dvitīyām pṛcati kāmadhukṣa
ityamūmiti sā viśvakarmetyatha tṛtīyām pṛcati kāmadhukṣa ityamūmiti sā viśvadhāyā
iti tadyatpṛcati vīryāṇyevāsvetaddadhāti tisro dogdhi trayo vā ime lokā ebhya
evainadetallokebhyaḥ sambharatyatha kāmaṃ vadati
athottamāṃ dohayitvā yena dohayati pātreṇa tasminnudastokamānīya palyaṅya
pratyānayati yadatra payaso 'hāyi tadihāpyasaditi rasasyo caiva sarvatvāyedaṃ hi yadā
varṣatyathauṣadhayo jāyanta oṣadhīrjagdhvāpaḥ pītvā tata eṣa rasaḥ sambhavati
tasmādu rasasyo caiva sarvatvāya tadudvāsyātanakti
tīvrīkarotyevainadetattasmādudvāsyātanakti
ātanakti indrasya tvā bhāgaṃ somenātanacmīti tadyathaivādo devatāyai
havirgṛhṇannādiśatyevamevaitaddevatāyā ādiśati yadāhendrasya tvā bhāgamiti
somenātanacmīti svadayatyevainadetaddevebhyaḥ
athodakavatottānena pātreṇāpidadhāti nedenadupariṣṭānnāṣṭrā
rakṣāṃsyavamṛśāniti vajro vā āpastadvajreṇaivaitannāṣṭrā rakṣāṃsyato 'pahanti
tasmādudakavatottānena pātreṇāpidadhāti
so 'pidadhāti viṣṇo havyaṃ rakṣeti yajño vai viṣṇustadyajñāyaivaitaddhaviḥ
paridadāti guptyai tasmādāha viṣṇo havyaṃ rakṣeti
ṛṇaṃ ha vai jāyate yo 'sti sa jāyamāna eva devebhya ṛṣibhyaḥ pitṛbhyo
manuṣyebhyaḥ
sa yadeva yajeta tena devebhya ṛṇaṃ jāyate taddhyebhya etatkaroti yadenānyajate
yadebhyo juhoti
atha yadevānubruvīta tena 'rṣibhya ṛṇaṃ jāyate taddhyebhya etatkarotyṛṣīṇāṃ
nidhigopa iti hyanūcānamāhuḥ
atha yadeva prajāmiceta tena pitṛbhya ṛṇaṃ jāyate taddhyebhya etatkaroti yadeṣāṃ
saṃtatāvyavacinnā prajā bhavati
atha yadeva vāsayate tena manuṣyebhya ṛṇaṃ jāyate taddhyebhya etatkaroti
yadenānvāsayate yadebhyo 'śanaṃ dadāti sa ya etāni sarvāṇi karoti sa kṛtakarmā tasya
sarvamāptaṃ sarvaṃ jitaṃ
sa yena devebhya ṛṇaṃ jāyate tadenāṃstadavadayate yadyajate 'tha yadagnau juhoti
tadenāṃstadavadayate tasmādyatkiṃ cāgnau juhvati tadavadānaṃ nāma
tadvai caturavattam bhavati idaṃ vā anuvākyātha yājyātha vaṣaṭkāro 'tha sā devatā
caturthī yasyai devatāyai havirbhavatyevaṃ hi devatā avadānānyanvāyattā avadānāni
vā devatā anvāyattānyatiriktaṃ ha tadavadānaṃ yatpañcamaṃ kasmā u hi
tadavadyettasmāccaturavattam bhavati
uto pañcāvattameva bhavati pāṅkto yajñaṃ pāṅktaḥ paśuḥ pañca 'rtavaḥ
saṃvatsarasyaiṣo pañcāvattasya sampadbahurhaiva prajayā paśubhirbhavati yasyaivaṃ
viduṣaḥ pañcāvattaṃ kriyata etaddha nveva prajñātaṃ kaurupāñcālaṃ yaccaturavattaṃ
tasmāccaturavattam bhavati
sa vai yāvanmātramivaivāvadyet mānuṣaṃ ha kuryādyanmahadavadyedvyṛddhaṃ vai
tadyajñasya yanmānuṣaṃ nedvyṛddhaṃ yajñe karavāṇīti
tasmādyāvanmātramivaivāvadyet
sa ājyasyopastīrya dvirhaviṣo 'vadāyāthopariṣṭādājyasyābhighārayati dve vā āhutī
somāhutirevānyājyāhutiranyā tata eṣā kevalī
yatsomāhutirathaiṣājyāhutiryaddhaviryajño yatpaśustadājyamevaitatkaroti
tasmādubhayata ājyam bhavatyetadvai juṣṭaṃ devānāṃ yadājyaṃ
tajjuṣṭamevaitaddevebhyaḥ karoti tasmādubhayata ājyam bhavati
asau vā anuvākyeyaṃ yājyā te ubhe yoṣe tayormithunamasti vaṣaṭkāra eva tadvā
eṣa eva vaṣaṭkāro ya eṣa tapati sa udyannevāmūmādhedravatyastaṃ
yannimāmadhidravati tadetena vṛṣṇemām prajātim prajāyete yainayoriyam prajātiḥ
so 'nuvākyāmanūcya yājyāmanudrutya paścādvaṣaṭkaroti paścādvai parītya vṛṣā
yoṣāmadhidravati tadene ubhe purastātkṛtvā vṛṣṇā vaṣaṭkāreṇādhidrāvayati tasmādu
saha vaiva vaṣaṭkāreṇa juhuyādvaṣaṭkṛte vā
devapātraṃ vā eṣa yadvaṣaṭkāraḥ tadyathā pātra uddhṛtya prayacedevaṃ tadatha
yatpurā vaṣaṭkārājjuhuyādyathādho bhūmau nidigdhaṃ tadamuyā syādevaṃ
tattasmādu saha vaiva vaṣaṭkāreṇa juhuyādvaṣaṭkṛte vā
tadyathā yonau retaḥ siñcet evaṃ tadatha yatpurā vaṣaṭkārājjuhuyādyathā yonau
retaḥ siktaṃ tadamuyā syādevaṃ tattasmādu saha vaiva vaṣaṭkāreṇa
juhuyādvaṣaṭkṛte vā
asau vā anavākyeyaṃ yājyā sā vai gāyatrīyaṃ triṣṭubasau sa vai gāyatrīmanvāha
tadamūmanubruvannasau hyanuvākyemāmanvāheyaṃ hi gāyatrī
atha triṣṭubhā yajati tadanayā yajanniyaṃ hi yājyāmuṣyā adhi vaṣaṭkarotyasā u hi
triṣṭuptadene sayujau karoti tasmādime sambhuñjāte anayoranu sambhogamimāḥ
sarvāḥ prajā anu sambhuñjate
sa vā aṅkhayannivaivānuvākyāmanubrūyāt asau hyanuvākyā bṛhaddhyasau bārhataṃ
hi tadrūpaṃ kṣipra eva yājyayā tvareteyaṃ hi yājyā rathantaraṃ hīyaṃ rāthantaraṃ hi
tadrūpaṃ hvayati vā anuvākyayā prayacati yājyayā tasmādanuvākyāyai rūpaṃ huve
havāmaha āgacedam barhiḥ sīdeti yaddhvayati hi tayā prayacati yājyayā
tasmādyājyāyai rūpaṃ vīhi havirjuṣasva havirāvṛṣāya svāddhi piba preti yatpra hi
tayā yacati
sā yā purastāllakṣaṇā sānuvākyā syādasau hyanuvākyā tasyā amuṣyā avastāllakṣma
candramā nakṣatrāṇi sūryaḥ
atha yopariṣṭāllakṣaṇā sā yājyā syādiyaṃ hi yājyā tasyā asyā
upariṣṭāllakṣmauṣadhayo vanaspataya āpo 'gnirimāḥ prajāḥ
sā ha nveva samṛddhānuvākyā yasyai prathamātpadāddevatāmabhivyāharati so eva
samṛddhā yājyā yasyā uttamātpadāddevatāyā adhi vaṣaṭkaroti vīryaṃ vai devata
'rcastadubhayata evaitadvīryeṇa parigṛhya yasyai devatāyai havirbhavati tasyai
prayacati
sa vai vaugiti karoti vāgvai vaṣaṭkāro vāgreto reta evaitatsiñcati ṣaḍityṛtavo vai
ṣaṭtadṛtuṣvevaitadretaḥ sicyate tadṛtavo retaḥ siktamimāḥ prajāḥ prajanayanti
tasmādevaṃ vaṣaṭkaroti
devāśca vā asurāśca ubhaye prājāpatyāḥ prajāpateḥ
piturdāyamupeyuretāvevārdhamāsau ya evāpūryate taṃ devā upāyanyo 'pakṣīyate
tamasurāḥ
te devā akāmayanta kathaṃ nvimamapi saṃvṛñjīmahi yo 'yamasurāṇāmiti te 'rcantaḥ
śrāmyantaścerusta etaṃ haviryajñaṃ dadṛśuryaddarśapūrṇamāsau tābhyāmayajanta
tābhyāmiṣṭvaitamapi samavṛñjata
ya eṣo 'surāṇāmāsīt yadā vā etā ubhau pariplavete atha māso bhavati māsaśaḥ
saṃvatsaraḥ sarvaṃ vai saṃvatsaraḥ sarvameva taddevā asurāṇāṃ samavṛñjata
sarvasmātsapatnānasurānnirabhajantsarvamvevaiṣa etatsapatnānāṃ saṃvṛṅkte
sarvasmātsapatnānnirbhajati ya evametadveda
sa yo devānāmāsīt sa yavāyuvata hi tena devā yo 'surāṇāṃ so 'yavā na hi tenāsurā
ayuvata
atho itarathāhuḥ ya eva devānāmāsītso 'yavā na hi tamasurā ayuvata yo 'surāṇāṃ sa
yavāyuvata hi taṃ devāḥ sabdamahaḥ sagarā rātriryavyā māsāḥ sumekaḥ saṃvatsaraḥ
sveko ha vai nāmaitadyatsumeka iti yavā ca hi vā ayavā yavetīvātha yenaiteṣāṃ hotā
bhavati tadyāvihotramityācakṣate
yajñena vai devāḥ divamupodakrāmannatha yo 'yaṃ devaḥ paśūnāmīṣṭe sa
ihāhīyata tasmādvāstavya ityāhurvāstau hi tadahīyata
sa yenaiva devā divamupodakrāman teno evārcantaḥ śrāmyantaśceruratha yo 'yaṃ
devaḥ paśūnāmīṣṭe ya ihāhīyata
sa aikṣata ahāsya hāntaryantyu mā yajñāditi so 'nūccakrāma sa āyatayottarata
upotpede sa eṣa sviṣṭakṛtaḥ kālaḥ
te devā abruvan mā visrakṣīriti te vai mā yajñānmāntargatāhutim me kalpayateti
tatheti sa samabṛhatsa nāsyatsa na kaṃ canāhinat
te devā abruvan yāvanti no havīṃṣi gṛhītānyabhūvantsarveṣāṃ teṣāṃ
hutamupajānīta yathāsmā āhutiṃ kalpayāmeti
te 'dhvaryumabruvan yathāpūrvaṃ havīṃṣyabhighārayaikasmā avadānāya
punarāpyāyayāyātayāmāni kuru tata ekaikamavadānamavadyeti
so 'dhvaryuḥ yathāpūrvaṃ havīṃṣyabhyaghārayadekasmā avadānāya
punarāpyāyayadayātayāmānyakarottata ekaikamavadānamavādyattasmādvāstavya
ityāhurvāstu hi tadyajñasya yaddhuteṣu haviḥṣu tasmādyasyai kasyai ca devatāyai
havirgṛhyate sarvatraiva sviṣṭakṛdanvābhaktaḥ sarvatra hyevainaṃ devā anvābhajan
tadvā agnaya iti kriyate agnirvai sa devastasyaitāni nāmāni śarva iti yathā prācyā
ācakṣate bhava iti yathā bāhīkāḥ paśūnām patī rudro 'gniriti
tānyasyāśāntānyevetarāṇi nāmānyagnirityeva śāntatamaṃ tasmādagnaya iti kriyate
sviṣṭakṛta iti
te hocuḥ yattvayyamutra satyayakṣmahi tannaḥ sviṣṭaṃ kurviti tadebhyaḥ
sviṣṭamakarottasmātsviṣṭakṛta iti
so 'nuvākyāmanūcya sampaśyati ye tathāgniṃ sviṣṭakṛtamayāḍagniragneḥ priyā
dhāmānīti tadāgneyamājyabhāgamāhāyāṭsomasya priyā dhāmānīti
tatsaumyamājyabhāgamāhāyāḍagneḥ priyā dhāmānīti tadya eṣa ubhayatrācyuta
āgneyaḥ puroḍāśo bhavati tamāha
atha yathādevatam ayāḍdevānāmājyapānām priyā dhāmānīti tatprayājānuyājānāha
prayājānuyājā vai devā ājyapā yakṣadagnerhotuḥ priyā dhāmānīti tadagniṃ
hotāramāha tadasmā etāṃ devā āhutiṃ kalpayitvāthainenaitadbhūyaḥ samaśāmyanpriya
enaṃ dhāmannupāhvayanta tasmādevaṃ saṃpaśyati
taddhaike devatām pūrvāṃ kurvantyayāṭkārādagnerayāṭsomasyāyāḍiti tadu tathā na
kuryādviloma ha te yajñe kurvanti ye devatām pūrvāṃ kurvantyayāṭkārādidaṃ hi
prathamamabhivyāharannayāṭkāramevābhivyāharati tasmādayāṭkārameva pūrvaṃ
kuryāt
yakṣatsvam mahimānamiti yatra vā ado devatā āvāhayati tadapi svam
mahimānamāvāhayati tadataḥ prāṅnyai kiṃ cana svāya mahimna iti kriyate tadatra
tam prīṇāti tatho hāsyaiṣo 'moghāyāvāhito bhavati tasmādāha yakṣatsvam
mahimānamiti
ā yajatāmejyā iṣa iti prajā vā iṣastā evaitadyāyajūkāḥ karoti tā imāḥ prajā yajamānā
arcantyaḥ śrāmyantyaścaranti
so adhvarā jātavedā juṣatāṃ haviriti tadyajñasyaivaitatsamṛddhimāśāste yaddhi devā
havirjuṣante tena hi mahajjayati tasmādāha juṣatāṃ haviriti
tadyadete atra yājyānuvākye avakLptatame bhavatastṛtīyasavanaṃ vai
sviṣṭakṛdvaiśvadevaṃ vai tṛtīyasavanam piprīhi devāṃ uśato yaviṣṭheti
tadanuvākyāyai vaiśvadevamagne yadadya viśo adhvarasya hotariti tadyājyāyai
vaiśvadevaṃ tadyadete evaṃrūpe bhavatasteno ete tṛtīyasavanasya rūpaṃ tasmādvā ete
atra yājyānuvākye avakLptatame bhavataḥ
te vai triṣṭubhau bhavataḥ vāstu vā etadyajñasya yatsviṣṭakṛdavīryaṃ vai
vāstvindriyaṃ vīryaṃ triṣṭubindriyamevaitadvīryaṃ vāstau sviṣṭakṛti dadhāti
tasmāttriṣṭubhau bhavataḥ
uto anuṣṭubhāveva bhavataḥ vāstvanuṣṭubvāstu sviṣṭakṛdvāstāvevaitadvāstu
dadhāti pesukaṃ vai vāstu pisyati ha prajayā paśubhiryasyaivaṃ viduṣo 'nuṣṭubhau
bhavataḥ
tadu ha bhāllaveyaḥ anuṣṭubhamanuvākyāṃ cakre triṣṭubhaṃ yājyāmetadubhayam
parigṛhṇāmīti sarathātpapāta sa patitvā bāhumapi śaśre sa parimamṛśe yatkimakaraṃ
tasmādidamāpaditi sa haitadeva mene yadviloma yajñe 'karamiti tasmānna viloma
kuryātsacandasāveva syātāmubhe vaivānuṣṭubhā ubhe vā triṣṭubhau
sa vā uttarārdhādavadyati uttarārdhe juhotyeṣā hyetasya devasya
diktasmāduttarārdhādavadyatyuttarārdhe juhotyetasyai vai diśa udapadyata taṃ tata
evāśamayaṃstasmāduttarārdhādavadyatyuttarārdhe juhoti
sa vā abhyardha ivetarābhya āhutibhyo juhoti itarā āhutīḥ paśavo 'nuprajāyante
rudriyaḥ sviṣṭakṛdrudriyeṇa paśūnprasajedyaditarābhirāhutibhiḥ saṃsṛjette 'sya gṛhāḥ
paśava upamūryamāṇā īyustasmādabhyardha ivetarābhya āhutibhyo juhoti
eṣa vai sa yajñaḥ yena taddevā divamupodakrāmanneṣa āhavanīyo 'tha ya
ihāhīyata sa gārhapatyastasmādetaṃ gārhapatyātprāñcamuddharanti
taṃ vā aṣṭāsu vikrameṣvādadhīta aṣṭākṣarā vai gāyatrī
gāyatryaivaitaddivamupotkrāmati
ekādaśasvādadhīta ekādaśākṣarā vai triṣṭuptriṣṭubhaivaitaddivamupotkrāmati
dvādaśasvādadhita dvādaśākṣarā vai jagatī jagatyaivaitaddivamupotkrāmati nātra
mātrāsti yatraiva svayam manasā manyeta tadādadhīta sa yadvā apyalpakamiva
prāñcamuddharati tenaiva divamupotkrāmati
tadāhuḥ āhavanīye havīṃṣi śrapayeyurato vai devā divamupodakrāmaṃsteno
evārcantaḥ śrāmyantaścerustasminhavīṃṣi śrapayāma tasminyajñaṃ tanavāmahā
ityapaskhala iva ha sa haviṣāṃ yadgārhapatye śrapayeyuryajña āhavanīyo yajñe
yajñaṃ tanavāmahā iti
uto gārhapatya eva śrapayanti āhavanīyo vā eṣa na vā eṣa tasmai yadasminnaśṛtaṃ
śrapayeyustasmai vā eṣa yadasmiṃcūtaṃ juhuyurityato yatarathā kāmayeta tathā
kuryāt
sa haiṣa yajña uvāca nagnatāya vai bibhemīti kā te 'nagnatetyabhita eva mā
paristṛṇīyuriti tasmādetadagnimabhitaḥ paristṛṇanti tṛṣṇāyā vai bibhemīti kā te
tṛptiriti brāhmaṇasyaiva tṛptimanutṛpyeyamiti tasmātsaṃsthite yajñe brāhmaṇaṃ
tarpayitavai brūyādyajñamevaitattarpayati
prajāpatirha vai svāṃ duhitaramabhidadhyau divaṃ oṣasaṃ vā mithunyenayā
syāmiti tāṃ sambabhūva
tadvai devānāmāga āsa ya itthaṃ svāṃ duhitaramasmākaṃ svasāraṃ karotīti
te ha devā ūcuḥ yo 'yaṃ devaḥ paśūnāmīṣṭe 'tisaṃdhaṃ vā ayaṃ carati ya itthaṃ svāṃ
duhitaramasmākaṃ svasāraṃ karoti vidhyemamiti taṃ rudro 'bhyāyatya vivyādha
tasya sāmi retaḥ pracaskanda tathennūnaṃ tadāsa
tasmādetadṛṣiṇābhyanūktam pitā yatsvāṃ duhitaramadhiṣkan kṣmayā retaḥ
saṃjagmāno niṣiñcaditi tadāgnimārutamityukthaṃ tasmiṃstadvyākhyāyate yathā
taddevā retaḥ prājanayaṃsteṣāṃ yadā devānāṃ krodho vyaidatha
prajāpatimabhiṣajyaṃstasya taṃ śalpaṃ nirakṛntantsa vai yajña eva prajāpatiḥ
te hocuḥ upajānīta yathedaṃ nāmuyāsatkanīyo hāhuteryathedaṃ syāditi
te hocuḥ bhagāyainaddakṣiṇata āsīnāya pariharata tadbhagaḥ prāśiṣyati
tadyathāhutamevam bhaviṣyatīti tadbhagāya dakṣiṇata āsīnāya paryājahrustadbhago
'vekṣāṃ cakre tasyākṣiṇī nirdadāha tathennūnaṃ tadāsa tasmādāhurandho bhaga iti
te hocuḥ no nvevātrāśamatpūṣṇa enatpariharateti tatpūṣṇe paryājahrustatpūṣā prāśa
tasya dato nirjaghāna tathennūnaṃ tadāsa tasmādāhuradantakaḥ pūṣeti tasmādyam
pūṣṇe caruṃ kurvanti prapiṣṭānāmeva kurvanti yathādantakāyaivam
te hocuḥ no nvevātrāśamadbṛhaspataya enatpariharateti tadbṛhaspataye paryājahruḥ
sa bṛhaspatiḥ savitārameva prasavāyopādhāvatsavitā vai devānām prasavitedam me
prasuveti tadasmai savitā prasavitā prāsuvattadenaṃ savitṛprasūtaṃ nāhinattato
'rvācīnaṃ śāntaṃ tadetannidānena yatprāśitram
sa yatprāśitramavadyati yadevātrāviddhaṃ yajñasya yadrudriyaṃ
tadevaitannirmimīte 'thāpa upaspṛśati śāntirāpastadadbhiḥ śamayatyatheḍām
paśūntsamavadyati
sa vai yāvanmātramivaivāvadyet tathā śalpaḥ pracyavate
tasmādyāvanmātramivaivāvadyedanyatarata ājyaṃ kuryādadhastādvopariṣṭādvā tathā
khadanniḥsaraṇavadbhavati tathā nisravati tasmādanyatarata ājyaṃ
kuryādadhastādvopariṣṭādvā
sa ājyasyopastīrya dvirhaviṣo 'vadāyāthopariṣṭādājyasyābhighārayati tadyathaiva
yajñasyāvadānamevametat
tanna pūrveṇa pariharet pūrveṇa haike pariharanti purastādvai pratyañco yajamānam
paśava upatiṣṭhante rudriyeṇa ha paśūnprasajedyatpūrveṇa pariharette 'sya gṛhāḥ
paśava upamūryamāṇā īyustasmādityeva tiryakprajihīta tathā ha rudriyeṇa paśūnna
prasajati tiryagevainaṃ nirmimīte
tatpratigṛhṇāti devasya tvā savituḥ prasave 'śvinorbāhubhyām pūṣṇo hastābhyām
pratigṛhṇāmīti
tadyathaivādo bṛhaspatiḥ savitāram prasavāyopādhāvatsavitā vai devānām
prasavitedam me prasuveti tadasmai savitā prasavitā prāsuvattadenaṃ savitṛprasūtaṃ
nāhinadevamevaiṣa etatsavitārameva prasavāyopadhāvati savitā vai devānām
prasavitedam me prasuveti tadasmai savitā prasavitā prasauti tadenaṃ savitṛprasūtaṃ
na hinasti
tatprāśnāti agneṣṭvāsyena prāśnāmīti na vā agniṃ kiṃ cana hinasti tatho
hainametanna hinasti
tanna dadbhiḥ khādet nenma idaṃ rudriyaṃ dato hinasaditi tasmānna dadbhiḥ
khādet
athāpa ācāmati śāntirāpastadadbhiḥ śāntyā śamayate 'tha parikṣālya pātraṃ
athāsmai brahmabhāgam paryāharanti brahmā vai yajñasya dakṣiṇata āste 'bhigoptā
sa etam bhāgam pratividāna āste yatprāśitraṃ tadasmai paryāhārṣustatprāśīdatha
yamasmai brahmabhāgam paryāharanti tena bhāgī sa yadata ūrdhvamasaṃsthitaṃ
yajñasya tadabhigopāyati tasmādvā asmai brahmabhāgam paryāharanti
sa vai vācaṃyama eva syāt brahmanprasthāsyāmītyaitasmādvacaso vivṛhanti vā ete
yajṇaṃ kṣaṇvanti ye madhye yajñasya pākayajñiyayeḍayā caranti brahmā vā ṛtvijām
bhiṣaktamastadbrahmā saṃdadhāti na ha saṃdadhyādyadvāvadyamāna āsīta
tasmādvācaṃyama eva syāt
sa yadi purā mānuṣīṃ vācaṃ vyāharet tatro vaiṣṇavīmṛcaṃvā yajurvā japedyajño
vai viṣṇustadyajñam punarārabhate tasyo haiṣā prāyaścittiḥ
sa yatrāha brahmanprasthāsyāmīti tadbrahmā japatyetaṃ te devā savitaryajñam
prāhuriti tatsavitāram prasavāyopadhāvati sa hi devānām prasavitā bṛhaspataye
brahmaṇa iti bṛhaspatirvai devānām brahmā tadya eva devānām brahmā tasmā
evaitatprāha tasmādāha bṛhaspataye brahmaṇa iti tena yajñamava tena yajñapatiṃ
tena māmaveti nātra tirohitamivāsti
mano jūtirjuṣatāmājyasyeti manasā vā idaṃ sarvamāptaṃ
tanmanasaivaitatsarvāmāpnoti bṛhaspatiryajñamimaṃ tanotvariṣṭaṃ yajñaṃ samimaṃ
dadhātviti yadvivṛḍhaṃ tatsaṃdadhāti viśve devāsa iha mādayantāmiti sarvaṃ vai
viśve devāḥ sarveṇaivaitatsaṃdadhāti sa yadi kāmayeta brūyātpratiṣṭheti yadyu
kāmayetāpi nādriyeta
manave ha vai prātaḥ avanegyamudakamājahruryathedam
pāṇibhyāmavanejanāyāharantyevaṃ tasyāvanenijānasya matsyaḥ pāṇī āpede
sa hāsmai vācamuvāda bibhṛhi mā pārayiṣyāmi tveti kasmānmā pārayiṣyasītyaugha
imāḥ sarvāḥ prajā nirvoḍhā tatastvā pārayitāsmīti kathaṃ te bhṛtiriti
sa hovāca yāvadvai kṣullakā bhavāmo bahvī vai nastāvannāṣṭrā bhavatyuta matsya
eva matsyaṃ gilati kumbhyām māgre bibharāsi sa yadā tāmativardhā atha karṣūṃ
khātvā tasyām mā bibharāsi sa yadā tāmativardhā atha mā samudramabhyavaharāsi
tarhi vā atināṣṭro bhavitāsmīti
śaśvaddha kaṣa āsa sa hi jyeṣṭhaṃ vardhate 'thetithīṃ samāṃ tadaugha āgantā
tanmā nāvamupakalpyopāsāsai sa augha utthite nāvamāpadyāsai tatastvā pārayitāsmīti
tamevam bhṛtvā samudramabhyavajahāra sa yatithīṃ tatsamām paridideṣa tatithīṃ
samāṃ nāvamupakalpyopāsāṃ cakre sa augha utthite nāvamāpede taṃ sa matsya
upanyāpupluve tasya śṛṅge nāvaḥ pāśam pratimumoca tenaitamuttaraṃ
girimatidudrāva
sa hovāca apīparaṃ vai tvā vṛkṣe nāvam pratibaghnīṣva taṃ tu tvā mā girau
santamudakamantaścaitsīdyāvadudakaṃ samavāyāttāvattāvadanvavasarpāsīti sa ha
tāvattāvadevānvavasasarpa tadapyetaduttarasya girermanoravasarpaṇamityaugho ha
tāḥ sarvāḥ prajā niruvāhātheha manurevaikaḥ pariśiśiṣe
sorcaṃcrāmyaṃścacāra prajākāmaḥ tatrāpi pākayajñeneje sa ghṛtaṃ dadhi
mastvāmikṣāmityapsu juhavāṃ cakāra tataḥ saṃvatsare yoṣitsambabhūva sā ha
pibdamānevodeyāya tasyai ha sma ghṛtam pade saṃtiṣṭhate tayā mitrāvaruṇau
saṃjagmāte
tāṃ hocatuḥ kāsīti manorduhitetyāvayorbrūṣveti neti hovāca ya eva māmajījanata
tasyaivāhamasmīti tasyāmapitvamīṣāte tadvā jajñau tadvā na jajñāvati tveveyāya sā
manumājagāma
tāṃ ha manuruvāca kāsīti tava duhiteti katham bhagavati mama duhiteti yā
amūrapsvāhutīrahauṣīrghṛtaṃ dadhi mastvāmikṣāṃ tato māmajījanathāḥ sāśīrasmi
tām mā yajñe 'vakalpaya yajñe cedvai māvakalpayiṣyasi bahuḥ prajayā
paśubhirbhaviṣyasi yāmamuyā kāṃ cāśiṣamāśāsiṣyase sā te sarvā samardhiṣyata iti
tāmetanmadhye yajñasyāvākalpayanmadhyaṃ hyetadyajñasya yadantarā
prayājānuyājān
tayārcaṃcrāmyaṃścacāra prajākāmaḥ tayemām prajātim prajajñe yeyam manoḥ
prajātiryāmvenayā kāṃ cāśiṣamāśāsta sāsmai sarvā samārdhyata
saiṣā nidānenā yadiḍā sa yo haivaṃ vidvāniḍayā caratyetāṃ haiva prajātim prajāyate
yām manuḥ prājāyata yāmvenayā kāṃ cāśiṣamāśāste sāsmai sarvā samṛdhyate
sā vai pañcāvattā bhavati paśavo vā iḍā pāṅtā vai paśavastasmātpañcāvattā bhavati
sa samavadāyeḍām pūrvārdham puroḍāśasya praśīrya purastāddhruvāyai nidadhāti
tāṃ hotre pradāya dakṣiṇātyeti
sa hoturiha nilimpati taddhotauṣṭhayornilimpate manasaspatinā te hutasyāśnāmīṣe
prāṇāyeti
atha hoturiha nilimpati taddhotauṣṭhayornilimpate vācaspatinā te hutasyāśnāmyūrja
udānāyeti
etaddha vai manurbibhayāṃ cakāra idaṃ vai me taniṣṭhaṃ yajñasya yadiyamiḍā
pākayajñiyā yadvai ma iha rakṣāṃsi yajñaṃ na hiṃsyuriti tāmetatpurā rakṣobhyaḥ
purā rakṣobhya ityeva prāpayata tatho evaināmeṣa etatpurā rakṣobhyaḥ purā
rakṣobhya ityeva prāpayate 'tha yatpratyakṣaṃ na prāśnāti nedanupahūtām
prāśnāmītyetadevaināṃ prāpayate yadoṣṭhayornilimpate
atha hotuḥ pāṇau samavadyati samavattameva satīṃ tadenāṃ pratyakṣaṃ hotari
śrayati tayātmaṃcūtayā hotā yajamānāyāśiṣamāśāste tasmāddhotuḥ pāṇau samavadyati
athopāṃśūpahvayate etaddha vai manurbibhayāṃ cakāredaṃ vai me taniṣṭhaṃ
yajñasya yadiyamiḍā pākayajñiyā yadvai ma iha rakṣāṃsi yajñaṃ na hanyuriti
tāmetatpurā rakṣobhyaḥ purā rakṣobhya ityevopāṃśūpāhvayata tatho evaināmeṣa
etatpurā rakṣobhyaḥ purā rakṣobhya ityevopāṃśūpahvayate
sa upahvayate upahūtaṃ rathantaraṃ saha pṛthivyopa māṃ rathantaraṃ saha pṛthivyā
hvayatāmupahūtaṃ vāmadevyaṃ sahāntarikṣeṇopa māṃ vāmadevyaṃ sahāntarikṣeṇa
hvayatāmupahūtam bṛhatsaha divopa mām bṛhatsaha divā hvayatāmiti
tadetāmevaitadupahvayamāna imāṃśca lokānupahvayata etāni ca sāmāni
upahūtā gāvaḥ saharṣabhā iti paśavo vā iḍā tadenām paro 'kṣamupahvayate
saharṣabhā iti samithunāmevaināmetadupahvayate
upahūtā saptahotreti tadenāṃ saptahotrā saumyenādhvareṇopahvayate
upahūteḍā tatuririti tadenām pratyakṣamupahvayate tatuririti sarvaṃ hyeṣā
pāpmānaṃ tarati tasmādāha tatuririti
upahūtaḥ sakhā bhakṣa iti prāṇau vai sakhā bhakṣastatprāṇamupahvayata upahūtaṃ
hegiti tacarīramupahvayate tatsarvāmupahvayate
atha pratipadyate iḍopahūtopahūteḍopo asmāṃ iḍā hvayatāmiḍopahūteti
tadupahūtāmevaināmetatsatīm pratyakṣamupahvayate yā vai sāsīdgorvai
sāsīccatuṣpadī vai gaustasmāccaturupahvayate
sa vai caturupahvayamānaḥ atha nānevopahvayate 'jāmitāyai jāmi ha
kuryādyadiḍopahūteḍopahūtetyevopahvayetopahūteḍeti veḍopahūteti
tadarvācīmupahvayata upahūteḍeti tatparācīmupo asmāṃ iḍā hvayatāmiti
tadātmānaṃ caivaitannāntaretyanyatheva ca bhavatīḍopahūteti
tatpunararvācīmupahvayate tadarvācīṃ caivaināmetatparācīṃ copahvayate
mānavī ghṛtapadīti manurhyetāmagre 'janayata tasmādāha mānavīti ghṛtapadīti
yadevāsyai gṛtam pade samatiṣṭhata tasmādāha ghṛtapadīti
uta maitrāvaruṇīti yadeva mitrāvaruṇābhyāṃ samagacata sa eva maitrāvaruṇo nyaṅgo
brahmā devakṛtopahūteti brahmā hyeṣāṃ devakṛtopahūtopahūtā daivyā adhvaryava
upahūtā manuṣyā iti taddaivāṃścaivādhvaryūnupahvayate ye ca mānuṣā vatsā vai
daivyā adhvaryavo 'tha ya itare te mānuṣāḥ
ya imaṃ yajñamavānye ca yajñapatiṃ vardhāniti ete vai yajñamavanti ye brāhmaṇāḥ
śuśruvāṃso 'nūcānā ete hyenaṃ tanvata eta enaṃ janayanti tadu tebhyo nihnute vatsā
u vai yajñapatiṃ vardhanti yasya hyete bhūyiṣṭhā bhavanti sa hi yajñapatirvardhate
tasmādāha ye ca yajñapatiṃ vardhāniti
upahūte dyāvāpṛthivī pūrvaje ṛtāvarī devī devaputre iti tadime dyāvāpṛthivī
upahvayate yayoridaṃ sarvamadhyupahūto 'yaṃ yajamāna iti
tadyajamānamupahvayate tadyadatra nāma na gṛhṇāti pro 'kṣṃ hyatrāśīryadiḍāyām
mānuṣaṃ ha kuryādyannāma gṛhṇīyādvyṛddhaṃ vai tadyajñasya yanmānuṣaṃ
nedvyṛddhaṃ yajñe karavāṇīti tasmānna nāma gṛhṇāti
uttarasyāṃ devayajyāyāmupahūta iti tadasmā etajjīvātumeva paro 'kṣamāśāste
jīvanhi pūrvamiṣṭvāthāparaṃ yajate
tadasmā etatprajāmeva paro 'kṣamāśāste yasya hi prajā bhavatyamuṃ
lokamātmanaityathāsmiṃloke prajā yajate tasmātprajottarā devayajyā
tadasmā etatpaśūneva paro 'kṣamāśāste yasya hi paśavo bhavanti sa
pūrvamiṣṭvāthāparaṃ yajate
bhūyasi haviṣkaraṇa upahūta iti tadasmā etajjīvātumeva paro 'kṣamāśāste jīvanhi
pūrvamiṣṭvātha bhūyobhūya eva haviṣkaroti
tadasmā etatprajāmeva paro 'kṣamāśāste yasya hi prajā bhavatyeka ātmanā
bhavatyathota daśadhā prajayā haviṣkriyate tasmātprajā bhūyo haviṣkaraṇam
tadasmā etatpaśūneva paro 'kṣamāśāste yasya hi paśavo bhavanti sa
pūrvamiṣṭvātha bhūyobhūya eva haviṣkaroti
eṣā vā āśīḥ jīveyam prajā me syācriyaṃ gaceyamiti tadyatpaśūnāśāste tacriyamāśāste
śrīrhi paśavastadetābhyāmevaitadāśīrbhyāṃ sarvamāptaṃ tasmādvā ete atra dve
āśiṣau kriyate
devā ma idaṃ havirjuṣantāmiti tasminnupahūta iti
tadyajñasyaivaitatsamṛddhimāśāste yaddhi devā havirjuṣante tena hi mahajjayati
tasmādāha juṣantāmiti
tāṃ vai prāśnantyeva nāgnau juhvati paśavo vā iḍā netpaśūnagnau pravṛṇajāmeti
tasmānnāgnau juhvati
prāṇeṣveva hūyate hotari tvadyajamāne tvadadhvaryau tvadatha yatpūrvārdham
puroḍāśasya praśīrya purastāddhruvāyai nidadhāti yajamāno vai dhruvā
tadyajamānasya prāśitam bhavatyatha yatpratyakṣaṃ na prāśnāti nedasaṃsthite yajñe
prāśnānītyetadevāsya prāśitam bhavati sarve prāśnanti sarveṣu me hutāsaditi pañca
prāśnanti paśavo vā iḍā pāṅktā vai paśavastasmātpañca prāśnanti
atha yatra pratipadyate taccaturdhā puroḍāśaṃ kṛtvā barhiṣadaṃ karoti tadatra
pitṛṇāṃ bhājanena catasro vā avāntaradiśo 'vāntaradiśo vai pitarastasmāccaturdhā
puroḍāśaṃ kṛtvā barhiṣadaṃ karoti
atha yatrāhopahūte dyāvāpṛthivī iti tadagnīdha ādadhāti tadagnītprāśnātyupahūtā
pṛthivī mātopa mām pṛthivī mātā hvayatāmagnirāgnīdhrātsvāhopahūto dyauṣpitopa
māṃ dyauṣpitā hvayatāmagnirāgnīdhrātsvāheti dyāvāpṛthivyo vā eṣa
yadāgnīdhrastasmādevam prāśnāti
atha yatrāśiṣamāśāste tajjapati mayīdamindra indriyaṃ dadhātvasmānrāyo
maghavānaḥ sacantām asmākaṃ santvāśiṣaḥ satyā naḥ santvāśiṣa ityāśiṣāmevaiṣa
pratigrahastadyā evātrartvijo yajamānāyāśiṣa āśāsate tā evaitatpratigṛhyātmankurute
atha pavitrayormārjayante pākayajñiyayeva vā etadiḍayācāriṣuḥ pavitrapūtā yadata
ūrdhvamasaṃsthitaṃ yajñasya tattanavāmahā iti tasmātpavitrayormārjayante
atha te pavitre prastare 'pisṛjati yajamāno vai prastaraḥ prāṇodānau pavitre
yajamāne tatprāṇodānau dadhāti tasmātte pavitre prastare 'pisṛjati
te vā ete ulmuke udūhanti anuyājebhyo yātayāmeva vā etadagnirbhavati devebhyo
hi yajñamūhivānbhavatyayātayāmnyanuyājāṃstanavāmahā iti tasmādvā ete ulmuke
udūhanti
te punaranusaṃsparśayanti punarevaitadagnimāpyāyayantyayātayāmānaṃ
kurvantyayātayāmni yadata urdhvamasaṃsthitaṃ yajñasya tattanavāmā iti
tasmātpunaranusaṃsparśayanti
atha samidhamabhyādadhāti saminddha evainametatsamiddhe yadata
ūrdhvamasaṃsthitaṃ yajñasya tattanavāmahā iti tasmātsamidhamabhyādadhāti
tāṃ hotānumantrayate eṣā te agne samittayā vardhasva cā ca pyāyasva
vardhiṣīmahi ca vayamā ca pyāsiṣīmahīti tadyathaivādaḥ
samidhyamānāyānvāhaivamevaitadanvāha tadetaddhotuḥ karma sa yadi manyeta na
hotā vedetyapi svayameva yajamāno 'numantrayeta
atha sammārṣṭi yunaktyevainametadyukto yadata ūrdhvamasaṃsthitaṃ yajñasya
tadvahāditi tasmātsammārṣṭi sakṛtsakṛtsammārṣṭi tristrirvā agre devebhyaḥ
sammṛjanti nettathā karavāma yathā devebhya iti
tasmātsakṛtsakṛtsammārṣṭyajāmitāyai jāmi ha kuryādyattriḥ pūrvaṃ triraparaṃ
tasmātsakṛtsakṛtsammārṣṭi
sa sammārṣṭi agne vājajidvājaṃ tvā sasṛvāṃsaṃ vājajitaṃ sammārjmīti
sariṣyantamiti vā agra āha sariṣyanniva hi tarhi bhavatyathātra sasṛvāṃsamiti
sasṛveva hyatra bhavati tasmādāha sasṛvāṃsamiti
athānuyājānyajati yā vā etena yajñena devatā hvayati yābhya eṣa yajñastāyate sarvā
vai tattā iṣṭā bhavanti tadyattāsu sarvāsviṣṭāsvathaitatpaścevānuyajati tasmādanuyājā
nāma
atha yadanuyājānyajati candāṃsi vā anuyājāḥ paśavo vai devānāṃ candāṃsi
tadyathedaṃ paśavo yuktā manuṣyebhyo vahantyevaṃ candāṃsi yuktāni devebhyo
yajñaṃ vahanti tadyatra candāṃsi devāntsamatarpayannatha candāṃsi devāḥ
samatarpayaṃstadatastatprāgabhūdyaccandāṃsi yuktāni devebhyo
yajñamavākṣuryadenāntsamatītṛpan
atha yadanuyājānyajati candāṃsi vā anuyājāścandāṃsyevaitatsaṃtarpayati
tasmādanuyājānyajati tasmādyena vāhanena dhāvayettadvimucya
brūyātpāyayatainatsuhitaṃ kurutetyeṣa u vāhanasyāpahnavaḥ
sa vai khalu barhiḥ prathamaṃ yajati tadvai kaniṣṭhaṃ candaḥ sadgāyatrī prathamā
candasāṃ yujyate tadu tadvīryeṇaiva yacyeno bhūtvā divaḥ
somamāharattadayathāyatham manyante yatkaniṣṭhaṃ candaḥ sadgāyatrī prathamā
candasāṃ yujyate 'thātra yathāyathaṃ devāścandāṃsyakalpayannanuyājeṣu
netpāpavasyasamasaditi
sa vai khalu barhiḥ prathamaṃ yajati ayaṃ vai loko barhiroṣadhayo
barhirasminnevaitalloka oṣadhīrdadhāti tā imā asmiṃloka oṣadhayaḥ
pratiṣṭhitāstadidaṃ sarvaṃ jagadasyāṃ teneyaṃ jagatī tajjagatīm prathamāmakurvan
atha narāśaṃsaṃ dvitīyaṃ yajati antarikṣaṃ vai narāśaṃsaḥ prajā vai narastā imā
antarikṣamanu vāvadyamānāḥ prajāścaranti yadvai vadati śaṃsatīti vai
tadāhustasmādantarikṣaṃ narāśaṃso 'ntarikṣamu vai triṣṭuptattriṣṭubhaṃ
dvitīyāmakurvan
athāgniruttamaḥ gāyatrī vā agnistadgāyatrīmuttamāmakurvannevaṃ yathāyathena
kLptena candāṃsi pratyatiṣṭhaṃstasmādidamapāpavasyasam
devānyajetyevādhvaryurāha devaṃ-devamiti sarveṣu hotā devānāṃ vai devāḥ santi
candāṃsyeva paśavo hyeṣāṃ gṛhā hi paśavaḥ pratiṣṭho hi gṛhāścandāṃsi vā
anuyājāstasmāddevānyajetyevādhvaryurāha devaṃ-devamiti sarveṣu hotā
vasuvane vasudheyasyeti devatāyā eva vaṣaṭkriyate devatāyai hūyate na vā atra
devatāstyanuyājeṣu devam barhiriti tatra nāgnirnendro na somo devo narāśaṃsa iti
ṛta ekaṃ cana yo vā atrāgnirgāyatrī sa nidānena
atha yadvasuvane vasudheyasyeti yajati agnirvai vasuvanirindro vasudheyo 'sti vai
candasāṃ devatendrāgnī evaivamu haitaddevatāyā eva vaṣaṭkriyate devatāyai hūyate
athottamamanuyājamiṣṭvā samānīya juhoti prayājānuyājā vā ete tadyathaivādaḥ
prayājeṣu yajamānāya dviṣantam bhrātṛvyam baliṃ hārayatyattra ādyam baliṃ
hārayatyevamevaitadanuyājeṣu baliṃ hārayati
sa vai srucau vyūhati agnīṣomayorujjitimanūjjeṣaṃ vājasya mā prasavena
prohāmīti juhūm prācīṃ dakṣiṇena pāṇināgnīṣomau tamapanudatāṃ yo smāndveṣṭi
yaṃ ca vayaṃ dviṣmo vājasyainaṃ prasavenāpohāmītyupabhṛtam pratīcīṃ savyena
pāṇinā yadi svayaṃ yajamānaḥ
yadyu adhvaryuḥ agnīṣomayorujjitimanūjjayatvayaṃ yajamāno vājasyainam
prasavena prohāmyagnīṣomau tamapanudatāṃ yamayaṃ yajamāno dveṣṭi yaścainaṃ
dveṣṭi vājasyainam prasavenāpohāmīti paurṇamāsyāmagnīṣomīyaṃ hi paurṇamāsaṃ
havirbhavati
athāmāvāsyāyām indrāgnyorujjitimanūjjeṣaṃ vājasya mā prasavena prohāmīndrāgnī
tamapanudatāṃ yo 'smāndveṣṭi yaṃ ca vayaṃ dviṣmo vājasyainam
prasavenāpohāmīti yadi svayaṃ yajamānaḥ
yadyu adhvaryuḥ indrāgnyorujjitimanūjjayatvayaṃ yajamāno vājasyainam prasavena
prohāmīndrāgnī tamapanudatāṃ yamayaṃ yajamāno dveṣṭi yaścainaṃ dveṣṭi
vājasyainam prasavenāpohāmītyamāvāsyāyāmaindrāgnaṃ hyāmāvāsyaṃ
havirbhavatyevaṃ yathādevataṃ vyūhati tadyadevaṃ vyūhati
yajamāna eva juhūmanu yo 'smā arātīyati sa upabhṛtamanu
prāñcamevaitadyajamānamudūhatyapāñcaṃ tamapohati yo 'smā arātīyatyattaiva
juhūmanvādya upabhṛtamanu prāñcamevaitadattāramudūhatyapāñcamādyamapohati
tadvā etat samāna eva karmanvyākriyate tasmādu samānādeva puruṣādattā cādyaśca
jāyate idaṃ hi caturthe puruṣe tṛtīye saṃgacāmaha iti videvaṃ dīvyamānā jātyā āsata
etasmādu tat
atha juhvā paridhīntsamanakti yayā devebhyo 'hauṣīdyayā yajñaṃ
samatiṣṭhapattayaivaitatparidhīnprīṇāti tasmājjuhvā paridhīntsamanakti
sa samanakti vasubhyastvā rudrebhyastvādityebhyastvetyete vai trayā devā yadvasavo
rudrā ādityā etebhyastvetyevaitadāha
atha paridhimabhipadyāśrāvayati paridhibhyo hyetadāśrāvayati yajño vā āśrāvaṇaṃ
yajñenaivaitatpratyakṣam paridhīnprīṇāti tasmātparidhimabhipadyāśrāvayati
sa āśrāvyāha iṣitā daivyā hotāra iti daivyā vā ete hotāro yatparidhayo 'gnayo hīṣṭā
daivyā hotāra ityevaitadāha yadāheṣitā daivyā hotāra iti bhadravācyāyeti svayaṃ vā
etasmai devā yuktā bhavanti yatsādhu vadeyuryatsādhu kuryustasmādāha
bhadravācyāyeti preṣito mānuṣaḥ sūktavākāyeti tadimam mānuṣaṃ hotāraṃ
sūktavākāya prasauti
atha prastaramādatte yajamāno vai prastarastadyatrāsya yajño
'gaṃstadevaitadyajamānaṃ svagākaroti devalokaṃ vā asya yajño
'gandevalokamevaitadyajamānamapinayati
sa yadi vṛṣṭikāmaḥ syāt etenaivādadīta saṃjānāthāṃ dyāvāpṛthivī iti yadā vai
dyāvāpṛthivī saṃjānāthe atha varṣati tasmādāha saṃjānāthāṃ dyāvāpṛthivī iti
mitrāvaruṇau tvā vṛṣṭyāvatāmiti tadyo varṣasyeṣṭe sa tvā
vṛṣṭyāvatvityevaitadāhāyaṃ vai varṣasyeṣṭe yo 'yam pavate so 'yameka ivaiva pavate
so 'yam puruṣe 'ntaḥ praviṣṭaḥ prāñca pratyañca tāvimau prāṇodānau prāṇodānau
vai mitrāvaruṇau tadya eva varṣasyeṣṭe sa tvā vṛṣṭyāvatvityevaitadāha
tametenaivādadīta yadā hyeva kadā ca vṛṣṭiḥ samiva
tamanaktyāhutimevaitatkarotyāhutirbhūtvā devalokaṃgacāditi
sa vā agraṃ juhvāmanakti madhyamupabhṛti mūlaṃ dhruvāyāmagramiva hi
juhūrmadhyamivopabhṛnmūlamiva dhruvā
so 'nakti vyantu vayo 'ktaṃ rihāṇā iti vaya
evainametadbhūtamasmānmanuṣyalokāddevalokamabhyutpātayati tannīcairiva harati
dvayaṃ tadyasmānnīcairiva haredyajamāno vai prastaro 'syā evainametatpratiṣṭhāyai
noddhantīho eva vṛṣṭiṃ niyacati
sa harati marutām pṛṣatīrgaceti devalokaṃ gacetyevaitadāha yadāha marutām
pṛṣatīrgaceti vaśā pṛśnirbhūtvā divaṃ gaca tato no vṛṣṭimāvahetīyaṃ vai vaśā
pṛśniryadidamasyām mūli cāmūlaṃ cānnādyam pratiṣṭhitaṃ teneyaṃ vaśā pṛśniriyam
bhūtvā divaṃ gacetyevaitadāha tato no vṛṣṭimāvaheti vṛṣṭādvā ūrgrasaḥ subhūtaṃ
jāyate tasmādāha tato no vṛṣṭimāvaheti
athaikaṃ tṛṇamapagṛhṇāti yajamāno vai prastaraḥ sa yatkṛtsnam
prastaramanupraharetkṣipre ha yajamāno 'muṃ lokamiyāttatho ha yajamāno
jyogjīvati yāvadvevāsyeha mānuṣamāyustasmā evaitadapagṛhṇāti
tanmuhūrtaṃ dhārayitvānupraharati tadyatrāsyetara
ātmāgaṃstadevāsyaitadgamayatyatha yannānupraharedantariyāddha yajamānaṃ
lokāttatho ha yajamānaṃ lokānnāntareti
tam prāñcamanusamasyati prācī hi devānāṃ digatho udañcamudīcī hi manuṣyāṇāṃ
diktamaṅgulibhireva yoyupyeranna kāṣṭhairdārubhirvā itaraṃ śavaṃ vyṛṣanti
nettathā karavāma yathetaraṃ śavamiti tasmādaṅgulibhireva yoyupyeranna
kāṣṭhairyadā hotā sūktavākamāha
athāgnīdāhānuprahareti tadyatrāsyetara ātmāgaṃstadevāsyaitadgamayetyevaitadāha
tūṣṇīmevānuprahṛtya cakṣuṣpā agne 'si cakṣurme pāhītyātmānamupaspṛśati teno
apyātmānaṃ nānupravṛṇakti
athāha saṃvadasveti saṃvādayainaṃ
devairityevaitadāhāgānagnīdityagaṅkhalvityevaitadāhāgannitītaraḥ pratyāha śrāvayeti
taṃ vai devaiḥ śrāvaya tamanubodhayetyevaitadāha śrauṣaḍiti vidurvā enamanu vā
enamabhutsatetyevaitadāhaivamadhvaryuścāgnīcca devalokaṃ yajamānamapinayataḥ
athāha svagā daivyā hotṛbhya iti daivyā vā ete hotāro yatparidhayo 'gnayo hi
tānevaitatsvagākaroti tasmādāha svagā daivyā hotṛbhya iti svastirmānuṣebhya iti
tadasmai mānuṣāya hotre hvalāmāśāste
atha paridhīnanupraharati sa madhyamamevāgre paridhimanupraharati yam
paridhiṃ paryadhatthā agne deva paṇibhirguhyamānaḥ taṃ ta etamanu joṣaṃ
bharāmyeṣa nettvadapacetayātā ityagneḥ priyam pātho 'pītamitītarāvanusamasyati
atha juhūṃ copabhṛtaṃ ca sampragṛhṇāti ado haivāhutiṃ karoti
yadanaktyāhutirbhūtvā devalokaṃ gacāditi tasmājjuhūṃ copabhṛtaṃ ca sampragṛhṇāti
sa vai viśvebhyo devebhyaḥ sampragṛhṇāti yadvā anādiṣṭaṃ devatāyai havirgṛhyate
sarvā vai tasmindevatā apitvinyo manyante na vā etatkasyai cana devatāyai
havirgṛhṇannādiṣati yadājyaṃ tasmādviśvebhyo devebhyaḥ sampragṛhṇātyetadu
vaiśvadevaṃ haviryajñe
sa sampragṛhṇāti saṃsravabhāgā stheṣā bṛhanta iti saṃsravo hyeva khalu pariśiṣṭo
bhavati prastareṣṭhāḥ paridheyāśca devā iti prastaraśca hi paridhayaścānuprahṛtā
bhavantīmāṃ vācamabhi viśve gṛṇanta ityetadu vaiśvadevaṃ karotyāsadyāsminbarhiṣi
mādayadhvaṃ svāhā vāḍiti tadyathā vaṣṭkṛtaṃ hutamevamasyaitadbhavati
sa yasyānaso havirgṛhṇanti anasastasya dhuri vimuñcanti yato yunajāma tato
vimuñcāmeti yato hyeva yuñjanti tato vimuñcanti yasyo pātryai sphye tasya yato
yunajāma tato vimuñcāmeti yato hyevaṃ yuñjanti tato vimuñcanti
yujau ha vā ete yajñasya yatsrucau te etadyuṅkte yatpracarati sa yaṃ
nidhāyāvadyedyathā vāhanamavārcevaṃ tatte etatsviṣṭakṛti vimocanamāgacataste
tatsādayati tadvimuñcati te etatpunaḥ prayuṅkte 'nuyājeṣu so
'nuyājaiścaritvaitadvimocanamāgacati te tatsādayati tadvimuñcati te etatpunaḥ
prayuṅkte yatsampragṛhṇāti tadyāṃ gatimabhiyuṅkte tāṃ gatiṃ gatvā vimuñcate
yajñaṃ vā anu prajāstasmādayam puruṣo yuṅkte 'tha vimuñcate 'tha yuṅkte tadyāṃ
gatimabhiyuṅkte tāṃ gatiṃ gatvāntato vimuñcate sa sādayati ghṛtācī stho dhuryau
pātaṃsumne sthaḥ sumne mā dhattamiti sādhvyau sthaḥ sādhau mā
dhattamityevaitadāha
sa yatrāha iṣitā daivyā hotāro bhadravācyāya preṣito mānuṣaḥ sūktavākāyeti yadato
hotānvāha sūkta iva tadāha yajamānāyaivaitadāśiṣamāśāste tadvā
etadupariṣṭādyajñasyāśiṣamāśāste dvayaṃ tadyasmādupariṣṭādyajñasyāśiṣamāśāste
yajñaṃ vā eṣa janayati yo yajata etena hyuktā ṛtvijastanvate taṃ
janayantyathāśiṣamāśāste tāmasmai yajña āśiṣaṃ saṃnamayati yāmāśiṣamāśāste yo
mājījanateti tasmādvā upariṣṭādyajñasyāśiṣamāśāste
devānvā eṣa prīṇāti yo yajata etena yajñenargbhiriva tvadyajurbhiriva
tvadāhutibhiriva tvatsa devānprītvā teṣvapitvī bhavati teṣvapitvī
bhūtvāthāśiṣamāśāste tāmasmai devā āśiṣaṃ saṃnamayanti yāmāśiṣamāśāste yo no
'praiṣīditi tasmādvā upariṣṭādyajñasyāśiṣamāśāste
atha pratipadyate idaṃ dyāvāpṛthivī bhadramabhūditi bhadraṃ hyabhūdyo yajñasya
saṃsthāmagannārdhma sūktavākamuta namovākamityubhayaṃ vā etadyajña eva
yatsūktavākaśca namovākaścārātsma yajñamavidāma yajñamityevaitadāhāgne tvaṃ
sūktavāgasyupaśrutī divaspṛthivyorityagnimevaitadāha tvaṃ
sūktavāgasyupaśṛṇvatyoranayordyāvāpṛthivyorityomanvatī te 'sminyajñe yajamāna
dyāvāpṛthivī stāmityannavatyau te `sminyajñe yajamāna dyāvāpṛthivī
stāmityevaitadāha
śaṃgavī jīvadānū iti śaṃgavī te jīvadānū stāmityevaitadāhātrasnū apravede iti māha
kasmāccana pratrāsīrmo ta idam puṣṭaṃ kaścana pravidatetyevaitadāha
urugavyūtī abhayaṃkṛtāviti urugayūtī te 'bhaye stāmityevaitadāha vṛṣṭidyāvā
rītyāpeti vṛṣṭimatyau te stāmityevaitadāha
śambhuvau mayobhuvāviti śambhuvau te mayobhuvau stāmityevaitadāhorjasvatī ca
payasvatī ceti rasavatyau ta upajīvanīye stāmityevaitadāha
sūpacaraṇā ca svadhicaraṇāceti sūpacaraṇāha te 'sāvastu yāmadhastādupacarasi
svadhicaraṇo ta iyamastu yāmupariṣṭādadhicarasītyevaitadāha tayorāvidīti
tayoranomanyamānayorityevaitadāha
agniridaṃ haviḥ ajuṣatāvīvṛdhata maho jyāyo 'kṛteti tadāgneyamājyabhāgamāha
soma idaṃ havirajuṣatāvīvṛdhata maho jyāyo 'kṛteti
tatsaumyamājyabhāgamāhāgniridaṃ havirajuṣatāvīvṛdhata maho jyāyo 'kṛteti tadya
eṣa ubhayatrācyuta āgneyaḥ puroḍāśo bhavati tamāha
atha yathādevataṃ devā ājyapā ājyamajuṣantāvīvṛdhanta maho jyāyo 'krateti
tatprayājānuyājānāha prayājānuyājā vai devā ājyapā agnirhotreṇedaṃ
havirajuṣatāvīvṛdhata maho jyāyo 'kṛteti tadagniṃ hotreṇāhājuṣatetyevaṃ yā iṣṭā
devatā bhavanti tāḥ sampaśyatyasau havirajuṣatāsau havirajuṣateti
tadyajñasyaivaitatsamṛddhimāśāste yaddhi devā havirjuṣante tena hi mahajjayati
tasmādāhājuṣatetyavīvṛdhateti yadvai devā havirjoṣayante tadapi girimātraṃ kurvate
tasmādāhāvīvṛdhateti
maho jyāyo 'krateti yajño vai devānām mahastaṃ hyetajjyāyāṃsamiva kurvate
tasmādāha maho jyāyo 'krateti
asyāmṛdheddhotrāyāṃ devaṃgamāyāmiti asyāṃ rādhnotu hotrāyāṃ
devaṃgamāyāmityevaitadāhāśāste 'yaṃ yajamāno 'sāviti nāma gṛhṇāti tadenam
pratyakṣamāśiṣā sampādayati
dīrghāyutvamāśāsta iti sā yāmutrottarā devayajyā tadiha pratyakṣṃ dīrghāyutvam
suprajāstvamāśāsta iti tadyadamutra bhūyo haviṣkaraṇaṃ tadiha pratyakṣṃ
suprajāstvam praśāsanaṃ sa kuryādya evaṃ kuryāduttarāṃ devayajyāmāśāsta iti tveva
brūyāttadeva jīvātuṃ tatprajāṃ tatpaśūn
bhūyo haviṣkaraṇamāśāsta iti tadveva tatsajātavanasyāmāśāsta iti prāṇā vai sajātāḥ
prāṇaurhi saha jāyate tatprāṇānāśāste
divyaṃ dhāmāśāsta iti devaloke me 'pyasaditi vai yajate yo yajate taddevaloka
evainametadapitvinaṃ karoti yadanena haviṣāśāste tadaśyāttadṛdhyāditi yadanena
haviṣāśāste tadasmai sarvaṃ samṛdhyatāmityevaitadāha
tā vā etāḥ pañcāśiṣaḥ karoti tisra iḍāyāṃ tā aṣṭāvaṣṭākṣarā vai gāyatrī vīryaṃ
gāyatrī vīryamevaitadāśiṣo 'bhisaṃpādayati
nāto bhūyasīḥ kuryāt atiriktaṃ ha kuryādyadato bhūyasīḥ kuryādyadvai
yajñasyātiriktaṃ dviṣantaṃ hāsya tadbhrātṛvyamabhyatiricyate tasmānnāto bhūyasīḥ
kuryāt
apīdvai kanīyasīḥ sapta tadasmai devā rāsantāmiti tadasmai devā
anumanyantāmityevaitadāha tadāgnirdevo devebhyo vanutāṃ vayamagneḥ pari
mānuṣā iti tadagnirdevo devebhyo vanutāṃ vayamagneradhyasmā etadvanavāmahā
ityevaitadāha
iṣṭaṃ ca vittaṃ ceti aiṣiṣuriva vā etadyajñaṃ tamavidaṃstasmādāheṣṭaṃ ca vittaṃ
cetyubhe cainaṃ dyāvāpṛthivī aṃhasaspātāmityubhe cainaṃ dyāvāpṛthivī
āttergopāyatāmityevaitadāha
tadu haika āhuḥ ubhe ca meti tathā hotāśiṣa ātmānaṃ nāntaretīti tadu tathā na
brūyādyajamānasya vai yajña āśīḥ kiṃ nu tatrartvijāṃ yāṃ vai kāṃ ca yajña ṛtvija
āśiṣamāśāsate yajamānasyaiva sā na ha sa etāṃ kva canāśiṣam pratiṣṭhāpayati ya
āhobhe ca meti tasmādu brūyādubhe cainamityeva
iha gatirvāmasyeti tadyadeva yajñasya sādhu tadevāsminnetaddadhāti tasmādāheha
gatirvāmasyeti
idaṃ ca namo devebhya iti tadyajñasyaivaitatsaṃsthāṃ gatvā namo devebhyaḥ karoti
tasmādāhedaṃ ca namo devebhya iti
atha śamyorāha śamyurha vai bārhaspatyo 'ñjasā yajñasya saṃsthāṃ vidāṃ cakāra sa
devalokamapīyāya tattadantarhitamiva manuṣyebhya āsa
tadvā ṛṣīṇāmanuśrutamāsa śamyurha vai bārhaspatyo 'ñjasā yajñasya saṃsthāṃ
vidāṃ cakāra sa devalokamapīyāyeti te tāmeva yajñasya saṃsthāmupāyanyāṃ
śamyurbārhaspatyo 'vedyacamyorabruvaṃstāmvevaiṣa etadyajñasya saṃsthāmupaiti
yāṃ śamyurbārhaspatyo 'vedyacamyorāha tasmādvai śamyorāha
sa pratipadyate tacaṃyorāvṛṇīmaha iti tāṃ yajñasya saṃsthāmāvṛṇīmahe yāṃ
śamyurbārhaspatyo 'vedityevaitadāha
gātuṃ yajñāya gātuṃ yajñapataya iti gātuṃ hyeṣa yajñāyecati gātuṃ yajñapataye yo
yajñasya saṃsthāṃ daivī svastirastu naḥ svastirmānuṣebhya iti svasti no devatrāstu
svasti manuṣyatretyevaitadāhordhvaṃ jigātu bheṣajamityūrdhvaṃ no 'yaṃ yajño
devalokaṃ jayatvityevaitadāha
śaṃ no astu dvipade śaṃ catuṣpada iti etāvadvā idaṃ sarvaṃ yāvaddvipāccaiva
catuṣpācca tasmā evaitadyajñasya saṃsthāṃ gatvā śaṃ karoti tasmādāha śaṃ no astu
dvipade śaṃ catuṣpada iti
athānayetyupaspṛśati amānuṣa iva vā etadbhavati yadārtvijye pravṛta iyaṃ vai
pṛthivī pratiṣṭhā tadasyāmevaitatpratiṣṭhāyām pratiṣṭhati tadu khalu
punarmānuṣo bhavati tasmādanayetyupaspṛśati
te vai patnīḥ saṃyājayiṣyantaḥ pratiparāyanti juhūṃ ca sruvaṃ cādhvaryurādatte
vedaṃ hotājyavilāpanīmagnīt
taddhaikeṣāmadhvaryuḥ pūrveṇāhavanīyam paryeti tadu tathā na kuryādbahirdhā
ha yajñātsyādyatteneyāt
jaghaneno haiva patnīṃ ekeṣāmadhvaryureti no eva tathā kuryātpūrvārdho vai
yajñasyādhvaryurjaghanārdhaḥ patnī yathā bhasattaḥ śiraḥ pratidadhyādevaṃ
tadbahirdhā haiva yajñātsyādyatteneyāt
antareṇo haiva patnīṃ ekeṣāmadhvaryureti no eva tathā kuryādantariyāddha
yajñātpatnīṃ yatteneyāttasmādu pūrveṇaiva gārhapatyamantareṇāhavanīyaṃ caiti tathā
ha na bahirdhā yajñādbhavati yatho evādaḥ pracarannantareṇa saṃcarati sa u
evāsyaiṣa saṃcaro bhavati
atha patnīḥ saṃyājayanti yajñādvai prajāḥ prajāyante yajñātprajāyamānā
mithunātprajāyante mithunātprajāyamānā antato yajñasya prajāyante tadenā
etadantato yajñasya mithunātprajananātprajanayati tasmānmithunātprajananādantato
yajñasyemāḥ prajāḥ prajāyante tasmātpatnīḥ saṃyājayanti
catasro devatā yajati catasro vai mithunaṃ dvandvaṃ vai mithunaṃ dve dve hi khalu
bhavato mithunamevaitatprajanane kriyate tasmāccatasro devatā yajati
tā vā ājyahaviṣo bhavanti reto vā ājyaṃ reta evaitatsiñcati tasmādājyahaviṣo
bhavanti
tenopāṃśu caranti tira iva vai mithunena caryate tira ivaitadyadupāṃśu
tasmādupāṃśu caranti
atha somaṃ yajati reto vai somo reta evaitatsiñcati tasmātsomaṃ yajati
atha tvaṣṭāraṃ yajati tvaṣṭā vai siktaṃ reto vikaroti tasmāttvaṣṭāraṃ yajati
atha devānām patnīryajati patnīṣu vai yonau retaḥ pratiṣṭhitaṃ tattataḥ prajāyate
tatpatnīṣvaivaitadyonau retaḥ siktam pratiṣṭhāpayati tattataḥ prajāyate
tasmāddevānām patnīryajati
sa yatra devānām patnīryajati tatpurastāttiraḥ karotyupa ha vai tāvaddevatā āsate
yāvanna samiṣṭayajurjuhvatīdaṃ nu no juhvatviti tābhya evaitattiraḥ karoti
tasmādimā mānuṣya striyastira ivaiva puṃso jighatmanti yā iva tu tā iveti ha smāha
yājñavalkyaḥ
athāgniṃ gṛhapatiṃ yajati ayaṃ vā agnirloka imamevaitallokamimāḥ prajā
abhiprajanayati tā imaṃ lokamimāḥ prajā abhiprajāyante tasmādagniṃ gṛhapatiṃ
yajati
tadiḍāntam bhavati na hyatra paridhayo bhavanti na prastaro yatra vā adaḥ
prastareṇa yajamānaṃ svagākaroti patiṃ vā anu jāyā tadevāsyāpi patnī svagākṛtā
bhavatīyasi taṃ ha kuryādyatprastarasya rūpaṃ kuryāttasmādiḍāntameva syāduto
prastarasyaiva rūpaṃ kriyate
sa yadi prastarasya rūpaṃ kuryāt yathaivādaḥ prastareṇa yajamānaṃ
svagākarotyevamevaitatpatnīṃ svagākaroti
sa yadi prastarasya rūpaṃ kuryāt vedasyaikaṃ tṛṇamācidyāgraṃ juhvāmanakti
madhyaṃ sruve budhnaṃ sthālyām
athāgnīdāhānuprahareti tūṣṇīmevānuprahṛtya cakṣuṣpā agne 'si cakṣurme
pāhītyātmānamupaspṛśāte tano apyātmānaṃ nānupravṛṇakti
athāha saṃvadasveti agānagnīdagaṃcrāvaya auṣaṭ svagā daivyā hotṛbhyaḥ
svastirmānuṣebhyaḥ śaṃyorbrūhīti
atha juhūṃ ca sruvaṃ ca sampragṛhṇāti ado haivāhutiṃ karoti yadanaktyāhutirbhūtvā
devalokaṃ gacāditi tasmājjuhūṃ ca sruvaṃ ca sampragṛhṇāti
sa vā agnaye sampragṛhṇāti agne 'dabdhāyo 'śītametyamṛto
hyagnistasmādāhādabdhāyavityaśītametyaśiṣṭho hyagnistasmādāhāśītameti pāhi mā
didyoḥ pāhi prasityai pāhi duriṣṭyai pāhi duradmanyā iti sarvābhyo mārttibhyo
gopāyetyevaitadāhāviṣaṃ naḥ pituṃ kṛṇvityannaṃ vai pituranamīvaṃ na
idamakilviṣamannaṃ kurvityevaitadāha suṣadā yonāvityātmanyetadāha svāhā vāḍiti
tadyathā vaṣaṭkṛtaṃ hutam evamasyaitadbhavati
atha vedam patnī visraṃsayati yoṣā vai vedirvṛṣā vedo mithunāya vai ved!aḥ
kriyate 'tha yadenena yajña upālabhate mithunamevaitatprajananaṃ kriyate
atha yatpatnī visraṃsayati yoṣā vai patnī vṛṣā vedo mithunamevaitatprajananaṃ
kriyate tasmādvedaṃ patnī visraṃsayati
sā visraṃsayati vedo 'si yena tvaṃ deva veda devebhyo vedo 'bhavastena mahyaṃ
vedo bhūyā iti yadi yajuṣā cikīrṣedetenaiva kuryāt
tamā vedeḥ saṃstṛṇāti yoṣā vai vedirvṛṣā vedaḥ paścādvai parītya vṛṣā
yoṣāmadhidravati paścādevaināmetatparītya vṛṣṇā vedenādhidrāvayati tasmādā
vedeḥ saṃstṛṇāti
atha samiṣṭayajurjuhoti prāṅne yajño 'nusaṃtiṣṭhātā ityatha yaddhutvā
samiṣṭayajuḥ patnīḥ saṃyājayetpratyaṅṅu haivāsyaiṣa yajñaḥ saṃtiṣṭheta tasmādvā
etarhi samiṣṭayajurjuhoti prāṅne yajño 'nusaṃtiṣṭhātā iti
atha yasmātsamiṣṭayajurnāma yā vā etena yajñena devatā hvayati yābhya eṣa
yajñastāyate sarvā vai tattāḥ samiṣṭā bhavanti tadyattāsu sarvāsu
samiṣṭāsvathaitajjuhoti tasmātsamiṣṭayajurnāma
atha yasmātsamiṣṭayajurjuhoti yā vā etena yajñena devatā hvayati yābhya eṣa
yajñastāyata upa ha vai tā āsate yāvanna samiṣṭayajurjuhvatīdaṃ nu no juhvatviti tā
evaitadyathāyathaṃ vyavasṛjati yatra yatrāsāṃ caraṇaṃ tadanu yajñaṃ vā etadajījanata
yadenamatata taṃ janayitvā yatrāsya pratiṣṭhā tatpratiṣṭhāpayati
tasmātsamiṣṭayajurjuhoti
sa juhoti devā gātuvida iti gātuvido hi devā gātuṃ vittveti yajñaṃ vittvetyevaitadāha
gātumiteti tadetena yathāyathaṃ vyavasṛjati manasaspata imaṃ deva yajñaṃ svāhā
vātte dhā ityayaṃ vai yajño yo 'yam pavate tadimaṃ yajñaṃ sambhṛtyaitasminyajñe
pratiṣṭhāpayati yajñena yajñaṃ saṃdadhāti tasmādāha svāhā vāte dhā iti
atha barhirjuhoti ayaṃ vai loko barhiroṣadhayo barhirasminnevaitalloka
oṣadhīrdadhati tā imā asmiṃloka oṣadhayaḥ pratiṣṭhitāstasmādbarhirjuhoti
tāṃ vā atiriktāṃ juhoti samiṣṭayajurhyevānto yajñasya yaddhyūrdhvaṃ
samiṣṭayajuṣo 'tiriktaṃ tadyadā hi samiṣṭayajurjuhotyathaitābhyo juhoti tasmādimā
atiriktā asammitā oṣadhayaḥ prajāyante
sa juhoti sam barhiraṅktāṃ haviṣā ghṛtena samādityairva!subhiḥ sam marudbhiḥ
samindro viśvadevebhiraṅktāṃ divyaṃ nabho gacatu yatsvāheti
atha praṇītā dakṣiṇataḥ parītya ninayati yuṅkte vā etadyajñaṃ yadenaṃ tanute sa
yanna ninayetparāṅu hāvimukta eva yajño yajamānam prakṣiṇīyāttatho ha yajño
yajamānaṃ na prakṣiṇāti tasmātpraṇītā dakṣiṇataḥ parītya ninayati
sa ninayati kastvā vimuñcati sa tvā vimuñcati kasmai tvā vimuñcati tasmai tvā
vimuñcati poṣāyeti tatpuṣṭimuttamāṃ yajamānāyā nirāha sa yenaiva praṇayati tena
ninayati yena hyeva yogyaṃ yuñjanti tena vimuñcanti yoktreṇa hi yogyaṃ yuñjanti
yoktreṇa vimuñcantyatha phalīkaraṇāṅkapālenādho 'dhaḥ kṛṣṇājinamupāsyati
rakṣasām bhāgo 'sīti
devāśca vā asurāśca ubhaye prājāpatyāḥ paspṛdhira etasminyajñe prajāpatau pitari
saṃvatsare 'smākamayam bhaviṣyatyasmākamayam bhaviṣyatīti
tato devāḥ sarvaṃ yajñaṃ saṃvṛjyātha yatpāpiṣṭhaṃ yajñasya
bhāgadheyamāsīttenainānnirabhajannasnā paśoḥ phalīkaraṇairhaviryajñātsunirbhaktā
asannityeṣa vai sunirbhakto yam bhāginaṃ nirbhajantyatha yamabhāgaṃ
nirbhajantyaiva sa tāvacaṃsata uta hi vaśo labdhvāha kim mā babhaktheti sa
yamevaibhyo devā bhāgamakalpayaṃstamevaibhya eṣa etadbhāgaṃ karotyatha
yadadho 'dhaḥ kṛṣṇājinamupāsyatyanagnāvevaibhya etadandhe tamasi praveśayati
tatho evāsṛkpaśo rakṣasām bhāgo 'sītyanagnāvandhe tamasi praveśayati
tasmātpaśostedanīṃ na kurvanti rakṣasāṃ hi sa bhagaḥ
saṃsthite yajñe dakṣiṇataḥ parītya pūrṇapātraṃ ninayati tathā hyudagbhavati
tasmāddakṣiṇataḥ parītya pūrṇapātraṃ ninayati devaloke me 'pyasaditi vai yajate yo
yajate so 'syaiṣa yajño devalokamevābhipraiti tadanūcī dakṣiṇā yāṃ dadāti saiti
dakṣiṇāmanvārabhya yajamānaḥ
sa eṣa devayāno vā pitṛyāṇo vā panthāḥ tadubhayato 'gniśikhe samoṣantyau
tiṣṭhataḥ prati tamoṣato yaḥ pratyuṣyo 'tyu taṃ sṛjate yo 'tisṛṃjyaḥ
śāntirāpastadetamevaitatpanthānaṃ śamayati
pūrṇaṃ ninayati sarvaṃ vai pūrṇaṃ sarveṇaivainametacamayati saṃtatamavyavacinnaṃ
ninayati saṃtatenaivainametadavyavacinnena ṣamayati
yadveva pūrṇapātraṃ ninayati yadvai yajñasya mithyā kriyate vyasya tadvṛhanti
kṣaṇvanti śāntirāpastadadbhiḥ śāntyā śamayati tadadbhiḥ saṃdadhāti
pūrṇaṃ ninayati sarvaṃ vai pūrṇaṃ sarveṇaivaitatsaṃdadhāti saṃtatamavyavacinnaṃ
ninayati saṃtatenaivaitadavyavacinnena saṃdadhāti
tadañjalinā pratigṛhṇāti saṃ varcasā payasā saṃ tanūbhiraganmahi manasā saṃ śivena
tvaṣṭā sudatro vidadhātu rāyo 'numārṣṭu tanno yadviliṣṭamiti yadvivṛḍhaṃ
tatsaṃdadhāti
atha mukhamupaspṛśate dvayaṃ tadyasmānmukhamupaspṛśate 'mṛtaṃ vā āpo
'mṛtenaivaitatsaṃspṛśata etadu caivaitatkarmātmaṅkurute tasmānmukhamupaspṛśate
atha viṣṇukramān kramate devānvā eṣa prīṇāti yo yajata etena yajñena 'rgbhiriva
tvadyajurbhiriva tvadāhutibhiriva tvatsa devānprītvā teṣvapitvī bhavati teṣvapitvī
bhūtvā tānevābhiprakrāmati
yadveva viṣṇukramān kramate yajño vai viṣṇuḥ sa devebhya imāṃ vikrāntiṃ
vicakrame yaiṣāmiyaṃ vikrāntiridameva prathamena padena
paspārāthedamantarikṣaṃ dvitīyena divamuttamenaitāmvevaiṣa etasmai
viṣṇuryajño vikrāntiṃ vikramate tasmādviṣṇukramān kramate tadvā ita eva
parācīnam bhūyiṣṭhā iva kramante
tadu tatpṛthivyāṃ viṣṇurvyakraṃsta gāyatreṇa candasā tato nirbhakto yo
'smāndveṣṭi yaṃ ca vayaṃ dviṣmo 'ntarikṣe viṣṇurvyakraṃsta traiṣṭubhena candasā
tato nirbhakto yo 'smāndveṣṭi yaṃ ca vayaṃ dviṣmo divi viṣṇurvyakraṃsta jāgatena
candasā tato nirbhakto yo 'smāndveṣṭi yaṃ ca vayaṃ dviṣma
ityevamimāṃllokāntsamāruhyāthaiṣā gatireṣā pratiṣṭhā ya eṣa tapati tasya ye
raśmayaste sukṛto'tha yatparam bhāḥ prajāpatirvā sa svargo vā
lokastadevamimāṃllokāntsamāruhyāthaitāṃ gatimetāṃ pratiṣṭhāṃ gacati
parastāttvevārvāṅ krameta ya ito 'nuśāsanaṃ cikīrṣeddūyaṃ tadyasmātparastādarvāṅ
kramate 'pasaraṇato ha vā agre devā jayanto 'jayan divamevāgre
'thedamantarikṣamatheto 'napasaraṇātsapatnānanudanta tatho evaiṣa
etadapasaraṇata evāgre jayañjayati divamevāgre 'thedamantarikṣamatheto
'napasaraṇātsapatnānnudata iyaṃ vai pṛthivī pratiṣṭhā tadasyāmevaitatpratiṣṭhāyāṃ
pratitiṣṭhati
tadu taddivi viṣṇurvyakraṃsta jāgatena candasā tato nirbhakto yo 'smāndveṣṭi yaṃ
ca vayaṃ dviṣmo 'ntarikṣe viṣṇurvyakraṃsta traiṣṭubhena candasā tato nirbhakto
yo 'smāndveṣṭi yaṃ ca vayaṃ dviṣmaḥ pṛthivyāṃ viṣṇurvyakraṃsta gāyatreṇa candasā
tato nirbhakto yo 'smāndveṣṭi yaṃ ca vayaṃ dviṣmo 'smādannādasyai pratiṣṭhāyā
ityasyāṃ hīdaṃ sarvamannādyam pratiṣṭhita tasmādāhāsmādannādasyai pratiṣṭhāyā
iti
atha prāṅ prekṣate prācī hi devānāṃ diktasmātprāṅ prekṣate
sa prekṣate aganma svariti devā vai svaraganma devānityevaitadāha saṃ
jyotiṣābhūmeti saṃ devairabhūmetyevaitadāha
atha sūryamudīkṣate saiṣā gatireṣāpratiṣṭhā tadetāṃ gatimetām pratiṣṭhāṃ gacati
tasmātsūryamudīkṣate
sa udīkṣate svayambhūrasi śreṣṭho raśmirityeṣa vai śreṣṭho
raśmiryatsūryastasmādāha svayambhūrasi śreṣṭho raśmiriti varcodā asi varco me
dehīti tvevāhaṃ bravīmīti ha smāha yājñavalkyastaddhyeva brāhmaṇenaiṣṭhavyaṃ
yadbrahmavarcasī syādityuto ha smāhaupoditeya eṣa vāva mahyaṃ gā dāsyati godā
gā me dehītyevaṃ yaṃ kāmaṃ kāmayate so 'smai kāmaḥ samṛdhyate
athāvartate sūryasyāvṛtamanavāvarta iti tadetāṃ gatimetām pratiṣṭhāṃ
gatvaitasyaivāvṛtamanvāvartate
atha gārhapatyamupatiṣṭhate dvayaṃ tadyasmādgārhapatyamupatiṣṭhate gṛhā vai
gārhapatyo gṛhā vai pratiṣṭhā tadgṛheṣvevaitatpratiṣṭhāyām pratitiṣṭhati
yāvadvevāsyeha mānuṣamāyustasmā evaitadupatiṣṭhate
tasmādgārhapatyamupatiṣṭhate
sa upatiṣṭhate agne gṛhapate sugṛhapatistvayāgne 'haṃ gṛhapatinā bhūyāsaṃ
sugṛhapatistvaṃ mayāgne gṛhapatinā bhūyā iti nātra tirohitamivāstyasthūri nau
gārhapatyāni santvityanārttāni nau gārhapatyāni santvityevaitadāha śataṃ himā iti
śataṃ varṣāṇi jīvyāsamityevaitadāha tadapyetadbruvannādriyetāpi hi bhūyāṃsi
śatādvarṣebhyaḥ puruṣo jīvati tasmādapyetadbruvannādriyeta
athāvartate sūryasyāvṛtamanvāvarta iti tadetāṃ gatimetām pratiṣṭhāṃ
gatvaitasyaivāvṛtamanvāvartate
atha putrasya nāma gṛhṇāti idam me 'yaṃ vīryam putro 'nusaṃtanavaditi yadi putro
na syādapyātmana eva nāma gṛhṇīyāt
athāhavanīyamupatiṣṭhate prāṅne yajño 'nusaṃtiṣṭhātā iti tūṣṇīmupatiṣṭhateatha
vrataṃ visṛjate idamahaṃ ya evāsmi so 'smītyamānuṣa iva vā etadbhavati
yadvratamupaiti na hi tadavakalpate yadbrūyādidamahaṃ satyādanṛtamupaimīti tadu
khalu punarmānuṣo bhavati tasmādidamahaṃ ya evāsmi sā 'smītyevaṃ vrataṃ
visṛjeta
sa yadvā itaścetaśca sambharati tatsambhārāṇāṃ sambhāratvaṃ yatra
yatrāgnernyaktaṃ tatastataḥ sambharati tadyaśaseva tvadevainametatsamardhayati
paśubhiriva tvanmithuneneva tvatsambharan
athollikhati tadyadevāsyai pṛthivyā abhiṣṭhitaṃ vābhiṣṭhyūtaṃ vā tadevāsyā
etaduddhantyatha yajñiyāyāmeva pṛthivyāmādhatte tasmādvā ullikhati
athādbhirabhyukṣati eṣa vā apāṃ sambhāro yadadbhirabhyukṣati tadyadapaḥ
sambharatyannaṃ vā āpo 'nnaṃ hi vā āpastasmādyademaṃ lokamāpa
āgacantyathehānnādyaṃ jāyate tadannādyenaivainametatsamardhayati
yoṣā vā āpaḥ vṛṣāgnirmithunenaivainametatprajananena samardhayatyadbhirvā
idaṃ sarvamāptamadbhirevainametadāptvādhatte tasmādapaḥ sambharati
atha hiraṇyaṃ sambharati agnirha vā apo 'bhidadhyau mithunyābhiḥ syāmiti tāḥ
sambabhūva tāsu retaḥ prāsiñcattaddhiraṇyamabhavattasmādetadagnisaṃkāśamagnerhi
retastasmādapsu vindantyapsu hi prāsiñcattasmādenena na dhāvayati na kiṃ cana
karotyatha yaśo devaretasaṃ hi tadyaśasaivainametatsamardhayati saretasameva
kṛtsnamagnimādhatte tasmāddhiraṇyaṃ sambharati
athoṣāntsambharati asau ha vai dyaurasyai pṛṭhivyā etānpaśūnpradadau
tasmātpaśavyamūṣaramityāhuḥ paśavo hyevaite sākṣādeva
tatpaśubhirevainametatsamardhayati te 'muta āgatā asyām pṛthivyām
pratiṣṭhitāstamanayordyāvāpṛthivyo rasam manyante
tadanayorevainametaddyāvāpṛthivyo rasena samardhayati tasmādūṣāntsambharati
athākhukarīṣaṃ sambharati ākhavo ha vā asyai pṛthivyai rasaṃ vidustasmātte 'dho
'dha imām pṛthivīṃ carantaḥ pīviṣṭhā asyai hi rasaṃ viduste yatra te 'syai pṛthivyai
rasaṃ vidustata utkiranti tadasyā evainametatpṛthivyai rasena samardhayati
tasmādākhukarīṣaṃ sambharati purīṣya iti vai tamāhuryaḥ śriyaṃ gacati samānaṃ
vai purīṣaṃ ca karīṣaṃ ca tadetasyaivāvaruddhai tasmādākhukarīṣaṃ sambharati
atha śarkarāḥ sambharati devāśca vā asurāścobhaye prājāpatyāḥ paspṛdhire sā heyam
pṛthivyalelāyadyathā puṣkaraparṇamevaṃ tāṃ ha sma vātaḥ saṃvahati sopaiva
devāñjagāmopāsurāntsā yatra devānupajagāma
taddhocuḥ hantemāṃ pratiṣṭhāṃ dṛṃhāmahai tasyāṃ dhruvāyāmaśithilāyāmagnī
ādadhāmahai tato 'syai sapatnānnirbhakṣyāma iti
tadyathā śaṅkubhiścarma vihanyāt evamimām pratiṣṭhām paryabṛṃhanta seyaṃ
dhruvāśithilā pratiṣṭhā tasyāṃ dhruvāyāmaśithilāyāmagnī ādadhata tato 'syai
sapatnānnirabhajan
tatho evaiṣa etat imām pratiṣṭhāṃ śarkarābhiḥ paribṛṃhate tasyāṃ
dhruvāyāmaśithilāyāmagnī ādhatte tato 'syai sapatnānnirbhajati tasmācarkarāḥ
sambharati
tānvā etān pañca sambhārāntsambharati pāṅkto yajñaḥ pāṅktaḥ paśuḥ pañcartavaḥ
saṃvatsarasya
tadāhuḥ ṣaḍevartavaḥ saṃvatsarasyeti nyūnamu tarhi mithunam prajananaṃ kriyate
nyūnādvā imāḥ prajāḥ prajāyante tacvaḥśreyasamuttarāvattasmātpañca bhavanti yadyu
ṣaḍevartavaḥ saṃvatsarasyetyagnirevaiteṣāṃ ṣaṣṭhastatho evaitadanyūnam bhavati
tadāhuḥ naivaikaṃ cana sambhāraṃ sambharedityasyāṃ vā ete sarve pṛthivyām
bhavanti sa yadevāsyāmādhatte tatsarvānsambhārānāpnoti tasmānnaivaikaṃ cana
sambhāraṃ sambharediti tadu sameva bharedyadahaivāsyāmādhatte
tatsarvāntsambhārānāpnoti yadu sambhāraiḥ sambhṛtairbhavati tadu bhavati tasmādu
sameva bharet
kṛttikāsvagnī ādadhīta etā vā agninakṣatraṃ yatkṛttikāstadvai saloma yo
'gninakṣatre 'gnī ādadhātai tasmātkṛttikāsvādadhīta
ekaṃ dve trīṇi catvārīti vā anyāni nakṣatrāṇyathaitā eva bhūyiṣṭhā
yatkṛttikāstadbhūmānamevaitadupaiti tasmātkṛttikāsvādadhīta
etā ha vai prācyai diśo na cyavante sarvāṇi ha vā anyāni nakṣatrāṇi prācyai
diśaścyavante tatprācyāmevāsyaitaddiśyāhitau bhavatastasmātkṛttikāsvādadhīta
atha yasmānna kṛttikāsvādadhīta ṛkṣāṇāṃ ha vā etā agre patnya āsuḥ saptarṣīnu ha
sma vai purarkṣā ityācakṣate tā mithunena vyārdhyantāmī hyuttarāhi saptarṣaya
udyanti pura etā aśamiva vai tadyo mithunena vyṛddhaḥ sa nenmithunena vyṛdhyā iti
tasmānna kṛttikāsvādadhīta
tadvaiva dadhīta agnirvā etāsāṃ mithunamagninaitā mithunena
samṛddhāstasmādaiva dadhīta
rohiṇyāmagnī ādadhīta rohiṇyāṃ ha vai prajāpatiḥ prajākāmo 'gnī ādadhe sa prajā
asṛjata tā asya prajāḥ sṛṣṭā ekarūpā upastabdhāstasthū rohiṇya ivaiva tadvai rohiṇyai
rohiṇītvam bahurhaiva prajayā paśubhirbhavati ya evaṃ vidvānrohiṇyāmādhatte
rohiṇyāmu ha vai paśavaḥ agnī ādadhire manuṣyāṇāṃ kāmaṃ rohemeti te
manuṣyāṇāṃ kāmamarohanyamu haiva tatpaśavo manuṣyeṣu kāmamarohaṃstamu
haiva paśuṣu kāmaṃ rohati ya evaṃ vidvānrohiṇyāmādhatte
mṛgaśīrṣe 'gnī ādadhīta etadvai prajāpateḥ śiro yanmṛgaśīrṣaṃ śrīrvai śiraḥ śrīrhi
vai śirastasmādyo 'rdhasya śreṣṭho bhavatyasāvamuṣyārdhasya śira ityāhuḥ śriyaṃ
ha gacati ya evaṃ vidvānmṛgaśīrṣa ādhatte
atha yasmānnā mṛgaśīrṣa ādadhīta prajāpatervā etacarīraṃ yatra vā enaṃ
tadāvedhyaṃstadiṣuṇā trikāṇḍenetyāhuḥ sa etacarīramajahādvāstu vai
śarīramayajñiyaṃ nirvīryaṃ tasmānna mṛgaśīrṣa ādadhīta
tadvaiva dadhīta na vā etasya devasya vāstu nāyajñiyaṃ na śarīramasti
yatprajāpatestasmādaiva dadhīta punarvasvoḥ punarādheyamādadhīteti
phalgunīṣvagnī ādadhīta etā vā indranakṣatraṃ yatphalgunyo 'pyasya
pratināmnyo 'rjuno ha vai nāmendro yadasya guhyaṃ nāmārjunyo vai nāmaitāstā
etatparo 'kṣamācakṣate phalgunya iti ko hyetasyārhati guhyaṃ nāma grahītumindro
vai yajamānastatsva evaitannakṣatre 'gnī ādhatta indro yajñasya devataiteno
hāsyaitatsendramagnyodheyaṃ bhavati pūrvayorādadhīta purastātkraturhaivāsme
bhavatyuttarayorādadhīta śvaḥśreyasaṃ haivāsmā uttarāvadbhavati
haste 'gnīy ādadhīta ya icetpra me dīyeteti tadvā anuṣṭhyā yaddhastena pradīyate
pra haivāsmai dīyate
citrāyāmagnī ādadhīta devāśca vā asurāścobhaye prājāpatyāḥ paspṛdhire ta ubhaya
evāmuṃ lokaṃ samārurukṣāṃ cakrurdivameva tato 'surā rauhiṇamityagniṃ cikyire
'nenāmuṃ lokaṃ samārokṣyāma iti
indro ha vā īkṣāṃ cakre imaṃ cedvā ime cinvate tata eva no 'bhibhavantīti sa
brāhmaṇo bruvāṇa ekeṣṭakāṃ prabadhyeyāya
sa hovāca hantāhamimāmapyupadadhā iti tatheti tāmupādhatta
teṣāmalpakādevāgnirasaṃcita āsa
atha hovāca anvā ahaṃ tāṃ dāsye yā mameheti tāmabhipadyābabarha
tasyāmāvṛḍhāyāmagnirvyavaśaśādāgnervyavaśādamanvasurā vyavaśeduḥ sa tā
eveṣṭhkā vajrān kṛtvā grīvāḥ praciceda
ta ha devāḥ sametyocuḥ citra vā abhūma ya iyataḥ sapatnānavadhiṣmeti tadvai
citrāyai citrātvaṃ citraṃ ha bhavati hanti sapatnānhanti dviṣantaṃ bhrātṛvyaṃ ya evaṃ
vidvāṃścitrāyāmādhatte tasmādetatkṣatriya eva nakṣatramupertsejjighāṃsatīva
hyeṣa sapatnānvīva jigīṣate
nānā ha vā etānyagre kṣatrāṇyāsuḥ yathaivāsau sūrya evaṃ teṣāmeṣa udyanneva
vīryaṃ kṣatramādatta tasmādādityo nāma yadeṣāṃ vīryaṃ kṣatramādatta
te ha devā ūcuḥ yāni vai tāni kṣatrāṇyabhūvanna vai tāni kṣatrāṇyabhūvanniti tadvai
nakṣatrāṇāṃ nakṣatratvaṃ tasmādu sūryanakṣatra eva syādeṣa hyeṣāṃ vīryaṃ
kṣatramādatta yadyu nakṣatrakāmaḥ syādetadvā anaparāddhaṃ nakṣatraṃ yatsūryaḥ
sa etenaiva puṇyāhena yadeteṣāṃ nakṣatrāṇāṃ kāmayeta tadupertsettasmādu
sūryanakṣatra eva syāt
vasanto grīṣmo varṣāḥ te devā ṛtavaḥ śaraddhemantaḥ śiśiraste pitaro ya
evāpūryate 'rdhamāsaḥ sa devā yo 'pakṣīyate sa pitaro 'hareva devā rātriḥ pitaraḥ
punarahnaḥ pūrvāhṇo devā aparāhṇaḥ pitaraḥ
te vā eta ṛtavaḥ devāḥ pitaraḥ sa yo haivaṃ vidvāndevāḥ pitara iti hvayatyā hāsya
devā devahūyaṃ gacantyā pitaraḥ pitṛhūyamavanti hainaṃ devā devahūye 'vanti pitaraḥ
pitṛhūye ya evaṃ vidvāndevāḥ pitara iti hvayati
sa yatrodagāvartate deveṣu tarhi bhavati devāṃstarhyabhigopāyatyatha yatra
dakṣiṇāvartate pitṛṣu tarhi bhavati pitṝṃstarhyabhigopāyati
sa yatrodagāvartate tarhyagnī ādadhītāpahatapāpmāno devā apa pāpmānaṃ hate
'mṛtā devā nāmṛtatvasyāśāsti sarvamāyureti yastarhyādhatte 'tha yatra dakṣiṇāvartate
yastarhyādhatte 'napahatapāpmānaḥ pitaro na pāpmānamapahate martyāḥ pitaraḥ
purā hāyuṣo mriyate yastarhyādhatte
brahmaiva vasantaḥ kṣatraṃ grīṣmo viḍeva varṣāstasmādbrāhmaṇo vasanta
ādadhīta brahma hi vasantastasmātkṣatriyo grīṣma ādadhīta kṣatraṃ hi
grīṣmastasmādvaiśyo varṣāsvādadhīta viḍḍhi varṣāḥ
sa yaḥ kāmayeta brahmavarcasī syāmiti vasante sa ādadhīta brahma vai vasanto
brahmavarcasī haiva bhavati
atha yaḥ kāmayeta kṣatraṃ śriyā yaśasā syāmiti grīṣme sa ādadhīta kṣatraṃ vai
grīṣmaḥ kṣatraṃ haiva śriyā yaśasā bhavati
atha yaḥ kāmayeta bahuḥ prajayā paśubhiḥ syāmiti varṣāsu sa ādadhīta viḍvai
varṣā annaṃ viśo bahurhaiva prajayā paśubhirbhavati ya evaṃ vidvānvarṣāsvādhatte
te vā eta ṛtavaḥ ubhaya evāpahatapāpmānaḥ sūrya evaiṣām pāpmano
'pahantodyannevaiṣāmubhayeṣām pāpmānamapahanti tasmādyadaivainaṃ kadā ca
yajña upanamedathāgnī ādadhīta na śvaḥśvamupāsīta ko hi manuṣyasya śvo veda
yadaharasya śvo 'gnyādheyaṃ syāt divaivāśnīyānmano ha vai devā
manuṣyasyājānanti te 'syaitacvo 'gnyādheyaṃ viduste 'sya viśve devā gṛhānāgacanti te
'sya gṛheṣūpavasanti sa upavasathaḥ
tannvevānavakLptaṃ yo manuṣyeṣvanaśnatsu pūrvo 'śnīyādatha kimu yo
deveṣvanaśnatsu pūrvo 'śnīyāttasmādu divaivāśnīyāttadvapi kāmameva
naktamaśnīyānno hyanāhitāgnervratacaryāsti mānuṣo hyevaiṣa tāvadbhavati
yāvadanāhitāgnistasmādvapi kāmameva naktamaśnīyāt
taddhaike 'jamupabadhnanti āgneyo 'jo 'gnereva sarvatvāyeti vadantastadu tathā na
kuryādyadyasyājaḥ syādagnīdha evainam prātardadyāttenaiva taṃ kāmamāpnoti
tasmādu tannādriyeta
atha cātuṣprāśyamodanam pacanti candāṃsyanena prīṇīma iti yathā yena vāhanena
syantsyantsyāttatsuhitaṃ kartavai brūyādevametaditi vadantastadu tathā na
kuryādyadvā asya brāhmaṇāḥ kule vasantyṛtvijaścānṛtvijaśca tenaiva taṃ kāmamāpnoti
tasmādu tannādriyeta
tasya sarpirāsecanaṃ kṛtvā sarpirāsicyāśvatthīstisraḥ samidho ghṛtenānvajya
samidvatībhirghṛtavatībhirṛgbhirabhyādadhati śamīgarbhametadāpnuma iti vadantaḥ
sa yaḥ purastātsaṃvatsaramabhyādadhyātsa ha taṃ kāmamāpnuyāttasmādu
tannādriyeta
tadu hovāca bhāllaveyaḥ yathā vā anyatkariṣyantso
'nyatkuryādyathānyadvadiṣyantso 'nyadvadedyathānyena pathaiṣyantso 'nyena
pratipadyetaivaṃ tadya etaṃ cātuṣprāśyamodanam pacedaparāddhireva seti na hi
tadavakalpate yasminnagnāvṛcā vā sāmnā vā yajuṣā vā samidhaṃ
vābhyādadhyādāhutiṃ vā juhuyādyattaṃ dakṣiṇā vā hareyuranu vā gamayeyurdakṣiṇā
vā hyenaṃ harantyanvāhāryapacano bhaviṣyatītyanu vā gamayanti
atha jāgrati devāḥ taddevānevaitadupāvartate sa sadevataraḥ śrāntatarastapasvitaro
'gnī ādhatte tadvapi kāmameva svapyānno hyanāhitāgnervratacaryāsti mānuṣo
hyevaiṣa tāvadbhavati yāvadanāhitāgnistasmādvapi kāmameva svapyāt
taddhaike 'nudite mathitvā tamudite prāñcamuddharanti tadu tadubhe ahorātre
parigṛhṇīmaḥ prāṇodānayormanasaśca vācaśca paryāptyā iti vadantastadu tathā na
kuryādubhau haivāsya tathānudita āhitau bhavato 'nudite hi mathitvā tamudite
prāñcamuddharanti sa ya udita āhavanīyam manthetsa ha tatparyāpnuyāt
aharvai devāḥ anapahatapāpmānaḥ pitaro na pāpmānamapahate martyāḥ pitaraḥ
purā hāyuṣo mriyate yo 'nudite manthatyapahatapāpmāno devā apa pāpmānaṃ hate
'mṛtā devā nāmṛtatvasyāśāsti sarvamāyureti śrīrdevāḥ śriyaṃ gacati yaśo devā yaśo
ha
bhavati ya evaṃ vidvānudite manthati
tadāhuḥ yannarcā na sāmnā na yajuṣāgnirādhīyate 'tha kenādhīyata iti brahmaṇo
haivaiṣa brahmaṇādhīyate vāgvai brahma tasyai vācaḥ satyameva brahma tā vā etāḥ
satyameva vyāhṛtayo bhavanti tadasya satyenaivādhīyate
bhūriti vai prajāpatiḥ imāmajanayata bhuva ityantarikṣaṃ svariti divametāvadvā
idaṃ sarvaṃ yāvadime lokāḥ sarveṇaivādhīyate
bhūriti vai prajāpatiḥ brahmājanayata bhuva iti kṣatraṃ svariti viśametāvadvā idaṃ
sarvaṃ yāvadbrahma kṣatraṃ viṭ sarveṇaivādhiyate
bhūriti vai prajāpatiḥ ātmānamajanayata bhuva iti prajāṃsvariti paśūnetāvadvā idaṃ
sarva yāvadātmā prajā paśavaḥ sarveṇaivādhīyate
sa vai bhūrbhuva iti etāvataiva gārhapatyamādadhātyatha
yatsarvairādadhyātkenāhavanīyamādadhyāddve akṣare pariśinaṣṭi teno
etānyayātayāmāni bhavanti taiḥ sarvaiḥ pañcabhirāhavanīyamādadhāti bhūrbhuvaḥ
svariti tānyaṣṭāvakṣarāṇi sampadyante 'ṣṭākṣarā vai gāyatrī gāyatramagneścandaḥ
svenaivainametaccandasādhatte
devānha vā agnī 'ādhāsyamānān tānasurarakṣasāni rarakṣurnāgnirjaniṣyate nāgnī
ādhāsyadhva iti tadyadarakṣaṃstasmādrakṣāṃsi
tato devā etaṃ vajraṃ dadṛśuḥ yadaśvaṃ tam purastādudaśrayaṃstasyābhaye 'nāṣṭre
nivāte 'gnirajāyata tasmādyatrāgnim manthiṣyantsyāttadaśvamānetavai brūyātsa
pūrveṇopatiṣṭhate vajramevaitaducrayati tasyābhaye 'nāṣṭre nivāte 'gnirjāyate
sa vai pūrvavāṭ syāt sa hyaparimitaṃ vīryamabhivardhate yadi pūrvavāhaṃ na
vindedapi ya eva kaścāśvaḥ syādyadyaśvaṃ na vindedapyanaḍvāneva syādeṣa
hyevānaḍuho bandhuḥ
taṃ yatra prāñcaṃ haranti tatpurastādaśvaṃ nayanti tatpurastādevaitannāṣṭrā
rakṣāṃsyapaghnannetyathābhayenānāṣṭreṇa haranti
taṃ vai tathaiva hareyuḥ yathainameṣa pratyaṅṅupācaredeṣa vai yajño yadagniḥ
pratyaṅ haivainaṃ yajñaḥ praviśati taṃ kṣipre yajña upanamatyatha yasmātparāṅ
bhavati parāṅu haivāsmādyajño bhavati sa yo hainaṃ tatrānuvyāharetparāṅsmādyajño
'bhūditīśvaro ha yattathaiva syāt
eṣa u vai prāṇaḥ taṃ vai tathaiva hareyuryathainameṣa pratyaṅṅupācaretpratyaṅ
haivainam prāṇaḥ praviśatyatha yasmātparāṅ bhavati parāṅu haivāsmātprāṇo bhavati
sa yo hainaṃ tatrānuvyāharetparāṅsmātprāṇo 'bhūditīśvaro ha yattathaiva syāt
ayaṃ vai yajño yo 'yam pavate taṃ vai tathaiva hareyuryathainameṣa
pratyaṅṅupācaretpratyaṅ haivainaṃ yajñaḥ praviśati taṃ kṣipre yajña upanamatyatha
yasmātparāṅ bhavati parāṅu haivāsmādyajño bhavati sa yo hainaṃ
tatrānuvyāharetparāṅsmādyajño 'bhūditīśvaro ha yattathaiva syāt
eṣa u vai prāṇaḥ te vai tathaiva hareyuryathainameṣa pratyaṅṅupācaretpratyaṅ
haivainam prāṇaḥ praviśatyatha yasmātparāṅ bhavati parāṅu haivāsmātprāṇo bhavati
sa yo hainaṃ tatrānuvyāharetparāṅsmātprāṇo 'bhūditīśvaro ha yattathaiva syāttasmādu
tathaiva hareyuḥ
athāśvamākramayati tamākramayya prāñcamunnayati tam punarāvartayati
tamudañcam pramuñcati vīryaṃ vā aśvo nedasmādidam parāgvīryamasaditi
tasmātpunarāvartayati
tamaśvasya pada ādhatte vīryaṃ vā aśvo vīrya evainametadādhatte tasmādaśvasya
pada ādhatte
sa vai tūṣṇīmevāgra upaspṛśati athodyacatyathopaspṛśati bhūrbhuvaḥ svarityeva
tṛtīyenādadhāti trayo vā ime lokāstadimānevaitallokānāpnotyetannvekam
athedaṃ dvitīyam tūṣṇīmevāgra upaspṛśatyathodyacati bhūrbhuvaḥ svarityeva
dvitīyenādadhāti yo vā asyāmapratiṣṭhito bhāramudyacati nainaṃ śaknotyudyantuṃ
saṃ hainaṃ śṛṇāti
sa yattūṣṇīmupaspṛśati tadasyām pratiṣṭhāyām pratiṣṭhanti so 'syām pratiṣṭhita
ādhatte tathā na vyathate tadu haitatpaśceva dadhrira āsuriḥ pāñcirmādhukiḥ sarvaṃ
vā anyadiyasitamiva prathamenaivodyatyādadhyādbhūrbhuvaḥ svariti
tadevāniyasitamityato yatamathā kāmayeta tathā kuryāt
atha purastātparītya pūrvārdhamulmukānāmabhipadyajapati dyauriva bhūmnā
pṛthivīva varimṇeti yathāsau dyaurbahvī nakṣatrairevam
bahurbhūyāsamityevaitadāha yadāha dyauriva bhūmneti pṛthivīva varimṇeti yatheyam
pṛthivyurvyevamururbhūyāsamityevaitadāha tasyāste pṛthivi devayajani pṛṣṭha
ityasyai hyenam pṛṣṭha ādhatte 'gnimannādamannādyāyādadha ityannādo
'gnirannādo bhūyāsamityevaitadāha saiṣāśīreva sa yadi kāmayeta japedetadyadyu
kāmayetāpi nādriyeta
atha sarparājñyā ṛgbhirupatiṣṭhate āyaṃ gauḥ pṛśnirakramīdasadanmātaram puraḥ
pitaraṃ ca prayantsvaḥ antaścarati rocanāsya prāṇādapānatī vyakhyanmahiṣo divam
triṃśaddhāma virājati vākpataṅgāya dhīyate prati vastoraha dyubhiriti
tadyadevāsyātra sambhārairvā nakṣatrairvartubhirvādhānena vānāptam bhavati
tadevāsyaitena sarvamāptam bhavati tasmātsarparājñyā ṛgbhirupatiṣṭhate
tadāhuḥ na sarparājñyā ṛgbhirupatiṣṭhetetīyaṃ vai pṛthivī sarparājñī sa
yadevāsyāmādhatte tatsarvān kāmānāpnoti tasmānna sarparājñyā ṛgbhirupatiṣṭheteti
uddhṛtyāhavanīyam pūrṇāhutiṃ juhoti tadyatpūrṇāhutiṃ juhotyannādaṃ vā
etamātmano janayate yadagniṃ tasmā etadannādyamapidadhāti yathā kumārāya vā
jātāya vatsāya vā stanamapidadhyādevamasmā etadannādyamapidadhāti
sa etenānnena śāntaḥ uttarāṇi havīṃṣi śrapyamāṇānyuparamati śaśvaddha vā
adhvaryuṃ vā yajamānaṃ vā pradahettau hyasya nediṣṭhaṃ carato
yadasminnetāmāhutiṃ na juhuyāttasmādvā etāmāhutiṃ juhoti
tāṃ vai pūrṇāṃ juhoti sarvaṃ vai pūrṇaṃ sarveṇaivainametacamayati svāhākāreṇa
juhotyanirukto vai svāhākāraḥ sarvaṃ vā aniruktaṃ sarveṇaivainametacamayati
yāṃ vai prajāpatiḥ prathamāmāhutimajuhotsvāheti vai tāmajuhotso svideṣā
nidānena tasmātsvāheti juhoti tasyāṃ varaṃ dadāti sarvaṃ vai varaḥ
sarveṇaivainametacamayati
tadāhuḥ etāmevāhutiṃ hutvāthottarāṇi havīṃṣi nādriyetaitayaiva taṃ kāmamāpnoti
yamabhikāmamuttarāṇi havīṃṣi nirvapatīti
sa vā agnaye pavamānāya nirvapati prāṇo vai pavamānaḥ
prāṇamevāsminnetaddadhāti tadvetayaivāsmiṃstaddadhātyannaṃ hi prāṇo
'nnameṣāhutiḥ
athāgnaye pāvakāya nirvapati annaṃ vai pāvakamannamevāsminnetaddadhāti
tadvetayaivāsmiṃstaddadhātyeṣā hyeva pratyakṣamannamāhutiḥ
athāgnaye śucaye nirvapati vīryaṃ vai śuci yadvā asyaitadujjvalatyetadasya vīryaṃ
śuci vīryamevāsminnetaddadhāti tadvetayaivāsmiṃstaddadhāti yadā
hyevāsminnetāmāhutiṃ juhotyathāsyaitadvīryaṃ śucyujjvalati
tasmādāhuḥ etāmevāhutiṃ hutvāthottarāṇi havīṃṣi nādriyetaitayaiva taṃ
kāmamāpnoti yamabhikāmamuttarāṇi havīṃṣi nirvapatīti tadu nirvapedevottarāṇi
havīṃṣi paro 'kṣamiva vā etadyadadastadidamitīva
sa yadagnaye pavamānāya nirvapati prāṇā vai pavamāno yadā vai jāyate 'tha prāṇo
'tha yāvanna jāyate māturvaiva tāvatprāṇamanu prāṇiti yathā vā tajjāta
evāsminnetatprāṇaṃ dadhāti
atha yadagnaye pāvakāya nirvapati annaṃ vai pāvakaṃ tajjāta evāsminnetadannaṃ
dadhāti
atha yadagnaye śucaye nirvapati vīryaṃ vai śuci yadā vā annena vardhate 'tha
vīryaṃ tadannenaivainametadvardhayitvāthāsminnetadvīryaṃ śuci dadhāti
tasmādagnaye śucaye
tadvetadeva sadviparyastamiva agnirha yatra devebhyo manuṣyānabhyupāvavarta
taddhekṣāṃ cakre maiva sarveṇevātmanā manuṣyānabhyupāvṛtamiti
sa etāstisrastanūreṣu lokeṣu vinyadhatta yadasya pavamānaṃ rūpamāsīttadasyām
pṛthivyāṃ nyadhattātha yatpāvakaṃ tadantarikṣe 'tha yacuci taddivi tadvā ṛṣayaḥ
pratibubudhire ya u tarhyṛṣaya āsurasarveṇa vai na ātmanāgnirabhyupāvṛtaditi tasmā
etāni havīṃṣi niravapan
sa yadagnaye pavamānāya nirvapati yadevāsyāsyām pṛthivyāṃ rūpaṃ
tadevāsyaitenāpnotyatha yadagnaye pāvakāya nirvapati yadevāsyāntarikṣe rūpaṃ
tadevāsyaitenāpnotyatha yadagnaye śucaye nirvapati yadevāsya divi rūpaṃ
tadevāsyaitenāpnotyevamu kṛtsnamevāgnimanapanihitamādhatte tasmādu
nirvapedevottarāṇi havīṃṣi
kevalabarhiḥ prathamaṃ havirbhavati samānabarhiṣī uttare ayaṃvai lokaḥ
prathamaṃ havirathedamantarikṣaṃ dvitīyaṃ dyaureva tṛtīyam bahuleva vā iyam
pṛthivī lelayevāntarikṣaṃ lelayevāsau dyaurubhe cidenām pratyudyāminī stāmiti
tasmātsamānabarhiṣī
aṣṭākapālāḥ sarve puroḍāśā bhavanti aṣṭākṣarā vai gāyatrī gāyatramagneścandaḥ
svenaivainametaccandasādhatte tāni sarvāṇi caturviṃśatiḥ kapālāni sampadyante
caturviṃśatyakṣarā vai gāyatrī gāyatramagneścandaḥ svenaivainametaccandasādhatte
athādityai caruṃ nirvapati pracyavata iva vā eṣo 'smāllokādya etāni havīṃṣi
nirvapatīmānhi lokāntsamārohanneti
sa yadadityai caruṃ nirvapati iyaṃ vai pṛthivyaditiḥ seyam pratiṣṭhā
tadasyāmevaitatpratiṣṭhāyām pratitiṣṭhati tasmādadityai caruṃ nirvapati
tasyai virājau saṃyājye syātāmityāhuḥ virāḍḍhīyamityatho triṣṭubhau
triṣṭubbhīyamityatho jagatyau jagatī hīyamiti virājāvityeva syātām
tasyai dhenurdakṣiṇā dhenuriva vā iyam manuṣyebhyaḥ sarvān kāmānduhe mātā
dhenurmāteva vā iyam manuṣyānbibharti tasmāddhenurdakṣiṇaitannvekamayanam
athedaṃ dvitīyam āgneyamevāṣṭākapālam puroḍāśaṃ nirvapati paro 'kṣamiva
vāetadyadagnaye pavamānāyāgnaye pāvakāyāgnaye śucaya
itīvāthāñjasaivainametatpratyakṣamādhatte tasmādagnaye 'thādityai caruṃ nirvapati
sa ya eva carorbandhuḥ sa bandhuḥ
ghnanti vā etadyajñam yadenaṃ tanvate yannveva rājānamabhiṣuṇvanti tattaṃ
ghnanti yatpaśuṃ samjñapayanti viśāsati tattaṃ ghnantyulūkhalamusalābhyāṃ
dṛṣadupalābhyāṃ haviryajñaṃ ghnanti
sa eṣa yajño hato na dadakṣe taṃ devā dakṣiṇābhiradakṣayaṃstadyadenaṃ
dakṣiṇābhiradakṣayaṃstasmāddakṣiṇā nāma tadyadevātra yajñasya hatasya vyathate
tadevāsyaitaddakṣiṇābhirdakṣayatyatha samṛddha eva yajño bhavati tasmāddakṣiṇā
dadāti
tā vai ṣaḍdadyāt ṣaḍvā ṛtavaḥ saṃvatsarasya saṃvatsaro yajñaḥ prajāpatiḥ sa
yāvāneva yajño yāvatyasya mātrā tāvatībhirdakṣayati
dvādaśa dadyāt dvādaśa vai māsāḥ saṃvatsarasya saṃvatsaro yajñaḥ prajāpatiḥ sa
yāvāneva yajño yāvatyasya mātrā tāvatībhirdakṣayati
caturviṃśatiṃ dadyāt caturviṃśatirvai saṃvatsarasyārdhamāsāḥ saṃvatsaro yajñaḥ
prajāpatiḥ sa yāvāneva yajño yāvatyasya mātrā tāvatībhirdakṣayatyeṣā mātrā
dakṣiṇānāṃ dadyāttveva yathāśraddham bhūyasīstadyaddakṣiṇā dadāti
dvayā vai devā devāḥ ahaiva devā atha ye brāhmaṇāḥ śruśruvāṃso 'nūcānāste
manuṣyadevāsteṣāṃ dvedhā vibhakta eva yajña āhutaya eva devānāṃ dakṣiṇā
manuṣyadevānām brāhmaṇānāṃ śuśruvuṣāmanūcānānāmāhutibhireva devānprīṇāti
dakṣiṇābhirmanuṣyadevānbrāhmaṇācruśruvuṣo 'nūcānāṃsta enamubhaye devāḥ
prītāḥ sudhāyāṃ dadhati
tadyathā yonau reto dadhyāt evamevaitadṛtvijo yajamānaṃ loke dadhati
tadyadebhya etaddadāti ye medaṃ samprāpipanniti nu dakṣiṇānām
devāśca vā asurāśca ubhaye prājāpatyāḥ paspṛdhire ta ubhaya evānātmāna
āsurmartyā hyāsuranātmā hi martyasteṣūbhayeṣu martyeṣvagnirevāmṛta āsa taṃ ha
smobhaye 'mṛtamupajīvanti sa yaṃ ha smaiṣāṃ ghnanti taddha sma vai sa bhavati
tato devāḥ tanīyāṃsa iva pariśiśiṣire tercantaḥ
śrāmyantaścerurutāsurāntsapatnānmartyānabhibhavemeti ta etadamṛtamagnyādheyaṃ
dadṛśuḥ
te hocuḥ hantedamamṛtamantarātmannādadhāmahai ta
idamamṛtamantarātmannādhāyāmṛtā bhūtvāstaryā bhūtvā
staryāntsapatnānmartyānabhibhaviṣyāma iti
te hocuḥ ubhayeṣu vai no 'yamagniḥ pra tvevāsurebhyo bravāmeti
te hocuḥ ā vai vayamagnī dhāsyāmahe 'tha yūyaṃ kiṃ kariṣyatheti
te hocuḥ athainaṃ vayaṃ nyeva dhāsyāmahe 'tra tṛṇāni dahātra dārūṇi
dahātraudanam pacātra māṃsam paceti sa yaṃ tamasurā nyadadhata tenānena
manuṣyā bhuñjate
athainaṃ devāḥ antarātmannādadhata ta imamamṛtamantarātmannādhāyāmṛtā
bhūtvāstaryām bhūtvā staryāntsapatnānmartyānabhyabhavaṃstatho evaiṣa
etadamṛtamantarātmannādhatte nāmṛtatvasyāśāsti sarvamāyuretyastaryo haiva
bhavati na hainaṃ sapatnastustūrṣamāṇaścana stṛṇute
tasmādyadāhitāgniścānāhitāgniśca spardhete 'āhitāgnirevābhibhavatyastaryo hi khalu
sa tarhi bhavatyamṛtaḥ
tadyatrainamado manthanti tajjātamabhiprāṇiti prāṇo vā
agnirjātamevainametatsantaṃ janayati sa punarapāniti tadenamantarātmannādhatte so
'syaiṣo 'ntarātmannagnirāhito bhavati
tamuddīpya saminddhe iha yakṣya iha sukṛtaṃ kariṣyāmītyevainametatsaminddhe
yo 'syaiṣo 'ntarātmannāgnirāhito bhavati
antareṇāgādvyavṛtaditi na ha vā asyaitaṃ kaścanāntareṇaiti yāvajjīvati yo 'syaiso
'ntarātmannagnirāhito bhavati tasmādu tannādriyeta yadanugacenna ha vā asyaiṣo
'nugacati yāvajjīvati yo 'syaiso 'ntarātmannagnirāhito bhavati
te vā ete prāṇā eva yadagnayaḥ prāṇodānāvevāhavanīyaśca gārhapatyaśca vyāno
'nvāhāryapacanaḥ
tasya vā etasyāgnyādheyasya satyamevopacāraḥ sa yaḥ satyaṃ vadati yathāgniṃ
samiddhaṃ taṃ ghṛtenābhiṣiñcedevaṃ hainaṃ sa uddīpayati tasya bhūyo bhūya eva
tejo bhavati śvaḥ śvaḥ śreyānbhavatyatha yo 'nṛtaṃ vadati yathāgniṃ samiddhaṃ
tamudakenābhiṣiñcedevaṃ hainaṃ sa jāsayati tasya kanīyaḥ kanīya eva tejo bhavati
śvaḥ śvaḥ pāpīyānbhavati tasmādu satyameva vadet
tadu hāpyaruṇamaupaveśiṃ jñātaya ūcuḥ sthaviro vā asyagnī ādhatsveti sa hovāca te
maitadbrūtha vācaṃyama evaidhi na vā āhitāgninānṛtaṃ vaditavyaṃ na vadañjātu
nānṛtaṃ vadettāvatsatyamevopacāra iti
varuṇo hainadrājyakāma ādadhe sa rājyamagacattasmādyaśca vada yaśca na varuṇo
rājetyevāhuḥ somo yaśaskāmaḥ sa yaśo 'bhavattasmādyaśca some labhate yaśca
nobhāvevāgacato yaśa evaitaddraṣṭumāgacanti yaśo ha bhavati rājyaṃ gacati ya evaṃ
vidvānādhatte
agnau ha vai devāḥ sarvāṇi rūpāṇi nidadhire yāni ca grāmyāṇi yāni cāraṇyāni vijayaṃ
vopapraiṣyantaḥ kāmacārasya vā kāmāyāyaṃ no gopiṣṭho gopāyaditi vā
tānyu hāgnirnicakame taiḥ saṃgṛhya 'rtūnpraviveśa punarema iti devā edagniṃ
tirobhūtaṃ teṣāṃ heyasevāsa kimiha kartavyaṃ keha prajñeti vā
tata etattvaṣṭā punarādheyaṃ dadarśa tadādadhe tenāgneḥ priyaṃ dhāmopajagāma
so 'smā ubhayāni rūpāṇi pratiniḥsasarja yāni ca grāmyāṇi yāni cāraṇyāni
tasmādāhustvāṣṭrāṇi vai rūpāṇīti tvaṣṭurhyeva sarvaṃ rūpamupa ha tvevānyāḥ prajā
yāvatso yāvatsa iva tiṣṭhante
tasmai kam punarādheyamādadhīta evaṃ haivāgneḥ priyaṃ dhāmopagacati so 'smā
ubhayāni rūpāṇi pratiniḥsṛjati yāni ca grāmyāṇi yāni cāraṇyāni tasminnetānyubhayāni
rūpāṇi dṛśyante paramatā vai sā spṛhayantyu hāsmai tathā puṣyati lokyamvevāpi
āgneyo 'yaṃ yajñaḥ jyotiragniḥ pāpmano dagdhā so 'sya pāpmānaṃ dahati sa iha
jyotireva śriyā yaśasā bhavati jyotiramutra puṇyalokatvaitannu tadyasmādādadhīta
sa vai varṣāsvādadhīta varṣā vai sarva ṛtavo varṣā hi vai sarva ṛtavo 'thādo
varṣamakurmādo varṣamakurmeti saṃvatsarāntsampaśyanti varṣā ha tveva
sarveṣāmṛtūnāṃ rūpamuta hi tadvarṣāsu bhavati yadāhurgrīṣma iva vā adyetyuto
tadvarṣāsu bhavati yadāhuḥ śiśira iva vā adyeti varṣādidvarṣāḥ
athaitadeva paro 'kṣaṃ rūpam yadeva purastādvāti tadvasantasya rūpaṃ yatstanayati
tadgrīṣmasya yadvarṣati tadvarṣāṇāṃ yadvidyotate tacarado yadvṛṣṭvodgṛhṇāti
taddhemantasya varṣāḥ sarva ṛtava ṛtūnprāviśadṛtubhya evainametannirmimīte
ādityastveva sarva ṛtavaḥ yadaivodetyatha vasanto yadā saṃgavo 'tha grīṣmo yadā
madhyandino 'tha varṣā yadāparāhṇo 'tha śaradyadaivāstametyatha
hemantastasmādu madhyandina evādadhīta tarhi hyeṣo 'sya lokasya nediṣṭhaṃ
bhavati tannediṣṭhādevainametanmadhyānnirmimīte
cāyayeva vā ayam puruṣaḥ pāpmanānuṣaktaḥ so 'syātra kaniṣṭho
bhavatyadhaspadamiveyasyate tatkaniṣṭhamevaitatpāpmānamavabādhate tasmādu
madhyandina evādadhīta
taṃ vai darbhairuddharati dārubhirvai pūrvamuddharati dārubhiḥ pūrvaṃ
dārubhiraparaṃ jāmi kuryātsamadaṃ kuryādāpo darbhā āpo varṣā
ṛtūnprāviśadadbhirevainametadadbhyo nirmimīte tasmāddarbhairuddharati
arkapalāśābhyāṃ vrīhimayamapūpaṃ kṛtvā yatra gārhapatyamādhāsyanbhavati
tannidadhāti tadgārhapatyamādadhāti
arkapalāśābhyāṃ yavamayamapūpaṃ kṛtvā yatrāhavanīyamādhāsyanbhavati
tannidadhāti tadāhavanīyamādadhāti pūrvābhyāmevaināvetadagnibhyāmantardadhma
iti vadantastadu tathā na kuryādrātribhirhyevāntarhitau bhavataḥ
āgneyameva pañcakapālam puroḍāśaṃ nirvapati tasya pañcapadāḥ paṅktayo
yājyānuvākyā bhavanti pañca vā ṛtava ṛtūnprāviśadṛtubhya evainametannirmimīte
sarva āgneyo bhavati evaṃ hi tvaṣṭāgneḥ priyaṃ dhāmopāgacattasmātsarva āgneyo
bhavati
tenopāṃśu caranti yadvai jñātaye vā sakhye vā niṣkevalyaṃ cikīrṣati tira ivaitena
bībhavadvaiśvadevo 'nyo yajño 'thaiṣa niṣkevalya āgneyo yadvai tira iva tadupāṃśu
tasmādupāṃśu caranti
uccairuttamamanuyājaṃ yajati kṛtakarmeva hi sa tarhi bhavati sarvo hi
kṛtamanubudhyate
sa āśrāvyāha samidho yajeti tadāgneyaṃ rūpam paro 'kṣaṃ tvagnīnyajeti tveva
brūyāttadeva pratyakṣamāgneyaṃ rūpam
sa yajati agna ājyasya vyanta vaukagagnimājyasya vetu vaukagagninājyasya vyantu
vaukagagnirājyasya vetu vaukagiti
atha svāhāgnimityāha āgneyamājyabhāgaṃ svāhāgnim pavamānamiti yadi
pavamānāya dhriyerantsvāhāgnimindumantamiti yadyagnaya indumate
dhriyerantsvāhāgniṃ svāhāgnīnājyapāñjuṣāṇo agnirājyasya vetviti yajati
athāhāgnaye 'nubrūhīti āgneyamājyabhāgaṃ so 'nvāhāgniṃ stomena bodhaya
samidhāto amartyam havyā deveṣu no dadhaditi svapitīva khalu vā etadyadudvāsito
bhavati samprabodhayatyevainametatsamudīryayati juṣāṇo agnirājyasya vetviti yajati
atha yadyagnaye pavamānāya dhriyeran agnaye pavamānāyānubrūhīti brūyātso
'nvāhāgna āyūṃṣi pavasa āsuvorjamiṣaṃ ca naḥ āre bādhasva ducunāmiti
tathāhāgneyo bhavati somo vai pavamānastadu saumyādājyabhāgānnayanti juṣāṇo
agniḥ pavamāna ājyasya vetviti yajati
atha yadyagnaya indumate dhriyeran agnaya indumate 'nubrūhīti brūyātso
'nvāhehyū ṣu bravāṇi te 'gna itthetarā giraḥ ebhirvardhasa indubhiriti tathā hāgneyo
bhavati somo vā industadu saumyādājyabhāgānnayanti juṣāṇo agnirindumānājyasya
vetviti yajatyevamu sarvamāgneyaṃ karoti
athāhāgnaye 'nubrūhīti haviṣaḥ agniṃ yajāgnaye sviṣṭakṛte 'nubrūhyagniṃ
sviṣṭakṛtaṃ yajetyatha yaddevānyajetyagnīnyajetyevaitadāha
sa yajati agnervasuvane vasudheyasya vetu vaukagagnā u vasuvane vasudheyasya
vetu vaukagdevo agniḥ sviṣṭakṛditi svayamāgneyastṛtīya evamvāgneyānanuyājān
karoti
tā vā etāḥ ṣaḍvibhaktīryajati catasraḥ prayājeṣu dve anuyājeṣu ṣaḍvā ṛtava
ṛtūnprāviśadṛtubhya evainametannirmimīte
dvādaśa vā trayodaśa vākṣarāṇi bhavanti dvādaśa vā vai trayodaśa vā saṃvatsarasya
māsāḥ saṃvatsaramṛtūnprāviśadṛtubhya evainametatsaṃvatsarānnirmimīte na dve cana
sahājāmitāyai jāmi ha kuryādyaddve citsaha syātāṃ vyantu vetvityeva prayājānāṃ
rūpaṃ vasuvane vasudheyasyetyanuyājānām
tasya hiraṇyaṃ dakṣiṇā āgneyo vā eṣa yajño bhavatyagne reto hiraṇyaṃ
tasmāddhiraṇyaṃ dakṣiṇānaḍvānvā sa hi vahenāgneyo 'gnidagdhamiva hyasya vahaṃ
bhavati devānāṃ havyavāhano 'gniriti vahati vā eṣa
manuṣyebhyastasmādanaḍvāndakṣiṇā
prajāpatirha vā idamagra eka evāsa sa aikṣata kathaṃ nu prajāyeyeti so 'śrāmyatsa
tapo 'tapyata so 'gnimeva mukhājjanayāṃ cakre tadyadenam mukhādajanayata
tasmādannādo 'gniḥ sa yo haivametamagnimannādaṃ vedānnādo haiva bhavati
tadvā enametadagre devānāmajanayata tasmādagniragnirha vai nāmaitadyadagniriti
sa jātaḥ pūrvaḥ peyāya yo vai pūrva etyagra etīte vai tamāhuḥ so evāsyāgnitā
sa aikṣata prajāpatiḥ annādaṃ vā imamātmano 'jījane yadagniṃ na vā iha
madanyadannamasti yaṃ vā ayaṃ nādyāditi kālvālīkṛtā haiva tarhi pṛthivyāsa
nauṣadhaya āsurna vanaspatayastadevāsya manasyāsa
athainamagnirvyāttenopaparyāvavarta tasya bhītasya svo mahimāpacakrāma vāgvā
asya svo mahimā vāgasyāpacakrāma sa ātmannevāhutimīṣe sa udamṛṣṭa
tadyadudamṛṣṭa tasmādidaṃ cālomakamidaṃ ca tatra viveda ghṛtāhuti vaiva
payāahutiṃ vobhayaṃ ha tveva tatpaya eva
sā hainaṃ nābhirādhayāṃ cakāra keṣamiśreva hāsa tāṃ vyaukṣadoṣa dhayeti tata
oṣadhayaḥ samabhavaṃstasmādoṣadhayo nāma sa dvitīyamudamṛṣṭa
tatrāparāmāhutiṃ viveda ghṛtāhutiṃ vaiva payāahutiṃ vobhayaṃ ha tveva tatpaya eva
sā hainamabhirādhayāṃ cakāra sa vyacikitsajjuhavānī3 mā hauṣā3miti taṃ svo
mahimābhyuvāda juhudhīti sa prajāpatirvidāṃ cakāra svo vai mā mahimāheti sa
svāhetyevājuhottasmādu svāhetyeva hūyate tata eṣa udiyāya ya eṣa tapati tatoyam
prababhūva yo 'yam pavate tata evāgniḥ parāṅ paryāvavarta
sa hutvā prajāpatiḥ pra cājāyatātsyataścāgnermṛtyorātmānamatrāyata sa yo haivaṃ
vidvānagnihotraṃ juhotyetāṃ haiva prajātim prajāyate yāṃ prajāpatiḥ prājāyataivamu
haivātsyato 'gnermṛtyorātmānaṃ trāyate
sa yatra mriyate yatrainamagnāvabhyādadhati tadeṣo 'gneradhijāyate 'thāsya
śarīramevāgnirdahati tadyathā piturvā māturvā jāyetaivameṣo 'gneradhijāyate
śaśvaddha vā eṣa na sambhavati yo 'gnihotraṃ na juhoti tasmādvā agnihotraṃ
hotavyam
tadvā etat eva vicikitsāyai janma yatprajāpatirvyacikitsatsa
vicikitsañcreyasyadhriyata yaḥ pra cājāyatātsyataścāgnermṛtyorātmānamatrāyata sa yo
haivametadvicikitsāyai janma veda yaddha kiṃ ca vicikitsati śreyasi haiva dhriyate
sa hutvā nyamṛṣṭa tato vikaṅkataḥ samabhavattasmādeṣa yajñiyo yajñapātrīyo
vṛkṣastata ete devānāṃ vīrā ajāyantāgniryo 'yaṃ pavate sūryaḥ sa yo
haivametāndevānāṃ vīrānvedāhāsya vīro jāyate
ta u haita ūcuḥ vayaṃ vai prajāpatim pitaramanu smo hanta vayaṃ tatsṛjāmahai
yadasmānanvasaditi te pariśritya gāyatreṇāpahiṃkāreṇa tuṣṭuvire
tadyatparyaśrayantsa samudro 'theyameva pṛthivyāstāvaḥ
te stutvā prāñca uccakramuḥ punarema iti devā edgāṃ sambhūtāṃ sā hainānudīkṣya
hiṃcakāra te devā vidāṃ cakrureṣa sāmno hiṃkāra ityapahiṃkāraṃ haiva purā tataḥ
sāmāsa sa eṣa gavi sāmno hiṃkārastasmādeṣopajīvanīyopajīvanīyo ha vai bhavati ya
evametaṃ gavi sāmno hiṃkāraṃ veda
te hocuḥ bhadraṃ vā idamajījanāmahi ye gāmajījanāmahi yajño hyetveyaṃ no hyṛte
goryajñastāyate 'nnaṃ hyeveyaṃ yaddhi kiṃ cānnaṃ gaureva taditi
tadvā etadevaitāsāṃ nāma etadyajñasya tasmādetatpariharetsādhu puṇyamiti bahvyo
ha vā asyaitā bhavantyupanāmuka enaṃ yajño bhavati ya evaṃ vidvānetatpariharati
sādhu puṇyamiti
tāmu hāgnirabhidadhyau mithunyanayā syāmiti tāṃ sambabhūva tasyāṃ retaḥ
prāsiñcattatpayo 'bhavattasmādetadāmāyāṃ gavi satyāṃ śṛtamagnerhi retastasmādyadi
kṛṣnāyāṃ yadi rohiṇyāṃ śuklameva bhavatyagnisaṃkāśamagnerhi
retastasmātprathamadugdhamuṣṇam bhavatyagnerhi retaḥ
te hocuḥ hantedaṃ juhavāmahā iti kasmai na idam prathamāya hoṣyantīti
mahyamiti haivāgniruvāca mahyamiti yo 'yam pavate mahyamiti sūryaste na
sampādayāṃ cakruste hāsampādyocuḥ prajāpatimeva pitaram pratyayāma sa yasmai
na idam prathamāya hotavyaṃ vakṣyati tasmai na idam prathamāya hoṣyantīti te
prajāpatim pitaram pratītyocuḥ kasmai na idam prathamāya hoṣyantīti
sa hovāca agnaye 'gniranuṣṭhyā svaṃ retaḥ prajanayiṣyate tathā prajaniṣyadhva
ityatha tubhyamiti sūryamatha yadeva hūyamānasya vyaśnute tadevaitasya yo 'yam
pavata iti tadebhya idamapyetarhi tathaiva juhvatyagnaya eva sāyaṃ sūryāya
prātaratha yadeva hūyamānasya vyaśnute tadevaitasya yo 'yam pavate
te hutvā devāḥ imām prajātim prājāyanta yaiṣāmiyam prajātirimāṃ vijitiṃ
vyajayanta yeyameṣāṃ vijitirimameva lokamagnirajayadantarikṣaṃ vāyurdivameva
sūryaḥ sa yo haivaṃ vidvānagnihotraṃ juhotyetāṃ haiva prajātim prajāyate yāmeta
etatprājāyantaitāṃ vijitaṃ vijayate yāmeta etadvyajayantaitairu haiva saloko bhavati ya
evaṃ vidvānagnihotraṃ juhoti tasmādvā agnihotraṃ hotavyam
sūryo ha vā agnihotram tadyadetasyā agra āhuterudaittasmātsūryo 'gnihotram
sa yatsāyamastamite juhoti ya idaṃ tasminniha sati juhavānītyatha yatprātaranudite
juhoti ya idaṃ tasminniha sati juhavānīti tasmādvai sūryo 'gnihotramityāhuḥ
atha yadastameti tadagnāveva yonau garbho bhūtvā praviśati taṃ garbham
bhavantamimāḥ sarvāḥ prajā anu garbhā bhavantīlitā hi śere saṃjānānā atha
yadrātristira evaitatkaroti tira iva hi garbhāḥ
sa yatsāyamastamite juhoti garbhamevaitatsantamabhijuhoti garbhaṃ
santamabhikaroti sa yadgarbhaṃ santamabhijuhoti tasmādime garbhā anaśnanto
jīvanti
atha yatprātaranudite juhoti prajanayatyevainametatso 'yaṃ tejo bhūtvā
vibhrājamāna udeti śaśvaddha vai nodiyādyadasminnetāmāhutiṃ na juhuyāttasmādvā
etāmāhutiṃ juhoti
sa yathāhistvaco nirmucyeta evaṃ rātreḥ pāpmanā nirmucyate yathā ha vā ahistvaco
nirmucyetaivaṃ sarvasmātpāpmano nirmucyate ya yevaṃ vidvānagnihotraṃ juhoti
tadetasyaivānu prajātimimāḥ sarvāḥ prajā anu prajāyante vi hi sṛjyante yathārtham
sa yaḥ purādityasyāstamayāt āhavanīyamuddharatyete vai viśve devā raśmayo 'tha
yatparam bhāḥ prajāpatirvā sa indro vaitadu ha vai viśve devā agnihotraṃ juhvato
gṛhānāgacantisa yasyānuddhṛtamāgacanti tasmāddevā apaprayanti tadvā asmai
tadvyṛdhyate yasmāddevā apaprayanti tasyānu vyṛddhiṃ yaśca veda yaśca
nānuddhṛtamabhyastamagādityāhuḥ
atha yaḥ purādityasyāstamayāt āhavanīyamuddharati yathā
śreyasyāgamiṣyatyāvasathenopakLptenopāsītaivaṃ tatsa yasyoddhṛtamāgacanti
tasyāhavanīyam praviśanti tasyāhavanīye niviśante
sa yatsāyamastamite juhoti agnāvevaibhya etatpraviṣṭebhyo juhotyatha
yatprātaranudite juhotyapretebhya evaibhya etajjuhoti tasmāduditahomināṃ
vicinnamagnihotram manyāmaha iti ha smāhāsuriryathā
śūnyamāvasathamāharedevaṃ taditi
dvayaṃ vā idaṃ jīvanam mūli caivāmūlaṃ ca tadubhayaṃ devānāṃ sanmanuṣyā
upajīvanti paśavo mūlā oṣadhayo mūlinyaste paśavo mūlā
oṣadhīrmūlinīrjagdhvāpaḥ pītvā tata eṣa rasaḥ sambhavati
sa yatsāyamastamite juhoti asya rasasya jīvanasya devebhyo juhavāni yadeṣāmidaṃ
sadupajīvāma iti sa yattato rātryāśnāti hutociṣṭhameva tanniravattabalyaśnāti
hutociṣṭasya hyevāgnihotraṃ juhvadaśitā
atha yatprātaranudite juhoti asya rasasya jīvanasya devebhyo juhavāni yadeṣāmidaṃ
sadupajīvāma iti sa yattato 'hnāśnāti hutociṣṭameva tanniravattabalyaśnāti
hutociṣṭasya hyevāgnihotraṃ juhvadaśitā
tadāhuḥ samevānye yajñāstiṣṭhante 'gnihotrameva na saṃtiṣṭhate 'pi
dvādaśasaṃvatsaramantavadevāthaitadevānantaṃ sāyaṃ hi hutvā veda
prātarhoṣyāmīti prātarhutvā veda punaḥ sāyaṃ hoṣyāmīti
tadetadanupasthitamagnihotraṃ tasyānupasthitimanvanupasthitā imāḥ prajāḥ
prajāyante 'nupasthito ha vai śriyā prajayā prajāyate ya
evametadanupasthitamagnihotraṃ veda
taddugdhvādhiśrayati śṛtamasaditi tadāhuryarhyudantaṃ tarhi juhuyāditi tadvai
nodantaṃ kuryādupa ha dahedyadudantaṃ kuryādaprajajñi vai reta upadagdhaṃ
tasmānnodantaṃ kuryāt
adhiśrityaiva juhuyāt yannvevaitadagne retastena nveva śṛtaṃ
yadvenadagnāvadhiśrayanti teno eva śṛtaṃ tasmādadhiśrityaiva juhuyāt
tadavajyotayati śṛtaṃ vedānītyathāpaḥ pratyānayati śāntyai nveva rasasyo caiva
sarvatvāyedaṃ hi yadā varṣatyathauṣadhayo jāyanta 'oṣadhīrjagdhvāpaḥ pītvā tata
eṣa rasaḥ sambhavati tasmādu rasasyo caiva sarvatvāya tasmādyadyenaṃ kṣīraṃ
kevalam pāne 'bhyābhavedudastokamāścotayitavai brūyācāntyai nveva rasasyo caiva
sarvatvāya
atha caturunnayati caturdhāvihitaṃ hīdam payo 'tha samidhamādāyodādravati
samiddhahomāyaiva so 'nupasādya pūrvāmāhutiṃ juhoti sa yadupasādayedyathā
yasmā aśanamāhariśyantsyāttadantarā nidadhyādevaṃ tadatha yadanupasādya yathā
yasmā aśanamāharettasmā āhṛtyaivopanidadhyādevaṃ tadupasādyottarāṃ nānāvīrye
evaine etatkaroti manaśca ha vai vākcaite āhuti tanmanaścaivaitadvācaṃ ca
vyāvartayati tasmādidam manaśca vākca samānameva sannāneva
sa vai dviragnau juhoti dvirupamārṣṭi dviḥ prāśnāti caturunnayati taddaśa
daśākṣarā vai virāḍvirāḍvai yajñastadvirājamevaitadyajñamabhisampādayati
sa yadagnau juhoti taddeveṣu juhoti tasmāddevāḥ santyatha yadupamārṣṭi
tatpitṛṣu cauṣadhīṣu ca juhoti tasmātpitaraścauṣadhayaśca santyatha yaddhutvā
prāśnāti tanmanuṣyeṣu juhoti tasmānmanuṣyāḥ santi
yā vai prajā yajñe 'nanvābhaktāḥ parābhūtā vai tā evamevaitadyā imāḥ prajā
aparābhūtāstā yajñamukha ābhajati teno ha paśavo 'nvābhaktā yanmanuṣyānanu
paśavaḥ
tadu hovāca yājñavalkyaḥ na vai yajña iva mantavai pākayajña iva vā itīdaṃ hi
yadanyasminyajñe srucyavadyati sarvaṃ tadagnau juhotyathaitadagnau
hutvotsṛpyācāmati nirleḍhi tadasya pākayajñasyeveti tadasya tatpaśavyaṃ rūpam
paśavyo hi pākayajñaḥ
saiṣaikāhutirevāgre yāmevāmūm prajāpatirajuhodatha yadeta
etatpaścevādhriyantāgniryo 'yam pavate sūryastasmādeṣā dvitīyāhutirhūyate
sā yā pūrvāhutiḥ sāgnihotrasya devatā tasmāttasyai juhotyatha yottarā
sviṣṭakṛdbhājanameva sā tasmāttāmuttarārdhe juhotyeṣā hi dik
sviṣṭakṛtastanmithunāyaivaiṣā dvitīyāhutirhūyate dvandvaṃ hi mithunam
prajananam
taddvayamevaite āhutī bhūtaṃ caiva bhaviṣyacca jātaṃ ca janiṣyamāṇaṃ cāgataṃ
cāśā cādya ca śvaśca taddvayamevānu
ātmaiva bhūtam addhā hi tadyadbhūtamaddho tadyadātmā prajaiva
bhaviṣyadanaddhā hi tadyadbhaviṣyadanaddho tadyatprajā
ātmaiva jātam addhā hi tadyajjātamaddho tadyadātmā prajaiva
janiṣyamāṇamanaddhā hi tadyajjaniṣyamāṇamanaddho tadyatprajā
ātmaivāgatam addhā hi tadyadāgatamaddho tadyadātmā prajaivāśānaddhā hi
tadyadāśānaddho tadyatprajā
ātmaivādya addhā hi tadyadadyāddho tadyadātmā prajaiva śvo 'naddhā hi tadyacvo
'naddho tadyatprajā
sā yā pūrvāhutiḥ sātmānamabhi hūyate tām mantreṇa juhotyaddhā hi tadyanmantro
'ddho tadyadātmā 'tha yottarā sā prajāmabhi hūyate tāṃ tūṣṇīṃ juhotyanaddhā hi
tadyattūṣṇīmanaddho tadyatprajā
sa juhoti agnirjyotirjyotiragniḥ svāhetyatha prātaḥ sūryo jyotirjyotiḥ sūryaḥ svāheti
tatsatyenaiva hūyate yadā hyevasūryo 'stametyathāgnirjyotiryadā sūrya udetyatha sūryo
jyotiryadvai satyena hūyate taddevān gacati
tadu haitadevāruṇaye brahmavarcasakāmāya takṣānūvācāgnirvarco jyotirvarcaḥ sūryo
varco jyotirvarca iti brahmavarcasī haiva bhavati ya evaṃ vidvānagni hotraṃ juhoti
tadvastyeva prajananasyeva rūpam agnirjyotirjyotiragniḥ svāheti tadubhayato jyotī
reto devatayā parigṛhṇātyubhayataḥ parigṛhītaṃ vai retaḥ prajāyate tadubhayata
evaitatparigṛhya prajanayati
atha prātaḥ sūryo jyotirjyotiḥ sūryaḥ svāheti tadubhayato jyotī reto devatayā
parigṛhṇātyubhayataḥparigṛhītaṃ vai retaḥ prajāyate tadubhayata evaitatparigṛhya
prajanayati tatprajananasya rūpam
tadu hovāca jīvalaścailakiḥ garbhamevāruṇiḥ karoti na prajanayatīti sa etenaiva
sāyaṃ juhuyāt
atha prātaḥ jyotiḥ sūryaḥ sūryo jyotiḥ svāheti tadbahirdhā jyotī reto devatayā karoti
bahirdhā vai retaḥ prajātam bhavati tadenatprajanayati
tadāhuḥ agnāvevaitatsāyaṃ sūryaṃ juhoti sūrye prātaragnimiti tadvai
taduditahomināmeva yadā hyeva sūryo 'stametyathāgnirjyotiryadā sūrya udetyatha
sūryo jyotirnāsya sā paricakṣeyameva paricakṣā yattasyai nāddhā devatāyai hūyate
yāgnihotrasya devatāgnirjyotirjyotiragniḥ svāheti tatra nāgnaye svāhetyatha prātaḥ
sūryo jyotijyotiḥ sūryaḥ svāheti tatra na sūryāya svāheti
anenaiva juhuyāt sajūrdevena savitreti tatsavitṛmatprasavāya sajū rātryendravatyeti
tadrātryā mithunaṃ karoti sendraṃ karotīndro hi yajñasya devatā juṣāṇo agnirvetu
svāheti tadagnaye pratyakṣaṃ juhoti
atha prātaḥ sajūrdevena savitreti tatsavitṛmatprasavāya sajūruṣasendravatyetyahneti
vā tadahnāṃ voṣasāṃ vā mithunaṃ karoti sendra karotīndro hi yajñasya devatā
juṣāṇaḥ sūryo vetu svāheti tatsūryāya pratyakṣaṃ juhoti tasmādevameva juhuyāt
te hocuḥ ko na idaṃ hoṣyatīti brāhmaṇa eveti brāhmaṇedaṃ no juhudhīti kim me
tato bhaviṣyatītyagnihotrociṣṭameveti sa yatsruci pariśinaṣṭi
tadagnihotrociṣṭamatha yatsthālyāṃ yathā parīṇaho nirvapedevaṃ tattasmāttadya eva
kaśca pibettadvai nābrāhmaṇaḥ pibedagnau hyadhiśrayanti tasmānnābrāhmaṇaḥ pibet
etā ha vai devatā yo 'sti tasminvasantīndro yamo rājā naḍo naiṣidho
'naśnantsāṃgamano 'sanpāṃsavaḥ
tadvā eṣa evendraḥ yadāhavanīyo 'thaiṣa eva gārhapatyo yamo rājāthaiṣa eva
naḍo naiṣidho yadanvāhāryapacanastadyadetamaharahardakṣiṇata āharanti
tasmādāhuraharaharvai naḍo naiṣidho yamaṃ rājānaṃ dakṣiṇata upanayatīti
atha ya eṣa sabhāyāmagniḥ eṣa
evānaśnantsāṃgamanastadyadetamanaśitvevopasaṃgacante tasmādeṣo 'naśnannatha
yadetadbhasmoddhṛtya parāvapantyeṣa evāsanpāṃsavaḥ sa yo haivametadvedaivam
mayyetā devatā vasantīti sarvānhaivaitāṃlokāñjayati sarvālokānanusaṃcarati
teṣāmupasthānam yadeva sāyam prātarāhavanīyamupa ca tiṣṭhata upa cāste tadeva
tasyopasthānamatha yadeva pratiparetya gārhapatyamāste vā śete vā tadeva
tasyopasthānamatha yatraiva saṃvrajannanvāhāryapacanamupasmarettadeva tam
manasopatiṣṭheta tadeva tasyopasthānam
atha prātaḥ anaśitvā muhūrtaṃ sabhāyāmāsitvāpi kāmam palyayeta tadeva
tasyopasthānamatha yatraiva bhasmoddhṛtamupanigacettadeva tasyopasthānamevamu
hāsyaitā devatā upasthitā bhavanti
yajamānadevatyo vai gārhapatyaḥ athaiṣa bhrātṛvyadevatyo
yadanvāhāryapacanastasmādetaṃ nāharaharāhareyurna ha vā asya sapatnā bhavanti
yasyaivaṃ viduṣa etaṃ nāharaharāharantyanvāhāryapacano vā eṣaḥ
upavasatha evainamāhareyuḥ yatraivāsminyakṣyanto bhavanti tatho hāsyaiṣo
'moghāyāhṛto bhavati
navāvasite vainamāhareyuḥ tasminpaceyustadbrāhmaṇā aśnīyuryadyu tanna
vindedyatpacedapi goreva dugdhamadhiśrayitavai brūyāttasminbrāhmaṇānpāyayitavai
brūyātpāpīyāṃso ha vā asya sapatnā bhavanti yasyaivaṃ viduṣa evaṃ kurvanti
tasmādevameva cikīrṣet
tadyatraitatprathamaṃ samiddho bhavati dhūpyata iva tarhi haiṣa bhavati rudraḥ sa
yaḥ kāmayeta yathemā rudraḥ prajā aśraddhayeva tvatsahaseva tvannighātamiva
tvatsacata evamannamadyāmiti tarhi ha sa juhuyātprāpnoti haivaitadannādyaṃ ya
evaṃ vidvāṃstarhi juhoti
atha yatraitatpradīptataro bhavati tarhi haiṣa bhavati varuṇaḥ sa yaḥ kāmayeta
yathemā varuṇaḥ prajā gṛhṇanniva tvatsahaseva tvannighātamiva tvatsacata
evamannamadyāmiti tarhi ha sa juhuyātprāpnoti haivaitadannādyaṃ ya evaṃ
vidvāṃstarhi juhoti
atha yatraitatpradīpto bhavati uccairdhūmaḥ paramayā jūtyā balbalīti tarhi haiṣa
bhavatīndraḥ sa yaḥ kāmayetendraiva śriyā yaśasā syāmiti tarhi ha sa juhuyātprāpnoti
haivaitadannādyaṃ ya evaṃ vidvāṃstarhi juhoti
atha yatraitatpratitarāmiva tiraścīvārciḥ saṃśāmyato bhavati tarhi haiṣa bhavati
mitraḥ sa yaḥ kāmayeta maitreṇedamannamadyāmiti yamāhuḥ sarvasya vā ayam
brāhmaṇo mitraṃna vā ayaṃ kaṃ cana hinastīti tarhi ha sa juhuyātprāpnoti
haivaitadannādyaṃ ya evaṃ vidvāṃstarhi juhoti
atha yatraitadaṅgārāścākaśyanta iva tarhi haiṣa bhavati brahma sa yaḥ kāmayeta
brahmavarcasī syāmiti tarhi ha sa juhuyātprāpnoti haivaitadannādyaṃ ya evaṃ
vidvāṃstarhi juhoti
eteṣāmekaṃ saṃvatsaramupertset svayaṃ juhvadyadi vāsyānyo juhuyādatha yo
'nyathānyathā juhoti yathāpo vābhikhanannanyadvānnādyaṃ sa sāmi nivartetaivaṃ
tadatha yaḥ sārdhaṃ juhoti yathāpo vābhikhanannanyadvānnādyaṃ tatkṣipre
'bhitṛndyādevaṃ tat
abhrayo ha vā etā annādyasya yadāhutayaḥ abhi haivaitadannādyaṃ tṛṇatti ya evaṃ
vidvānagnihotraṃ juhoti
sā yā pūrvāhutiḥ te devā atha yottarā te manuṣyā atha yatsruci pariśinaṣṭi te
paśavaḥ
sa vai kanīya iva pūrvāmāhutiṃ juhoti bhūya ivottarām bhūya iva sruci pariśinaṣṭi
sa yatkanīya iva pūrvāmāhutiṃ juhoti kanīyāṃso hi devā manuṣyebhyo 'tha
yadbhūya ivottarām bhūyāṃso hi manuṣyā devebhyo 'tha yadbhūya iva sruci
pariśinaṣṭi bhūyāṃso hi paśavo manuṣyebhyaḥ kanīyāṃso ha vā asya bhāryā bhavanti
bhūyāṃsaḥ paśavo ya evaṃ vidvānagnihotraṃ juhoti tadvai samṛddhaṃ yasya
kanīyāṃso bhāryā asanbhūyāṃsaḥ paśavaḥ
yatra vai prajāpatiḥ prajāḥ sasṛje sa yatrāgniṃ sasṛje sa idaṃ jātaḥ sarvameva
dagdhuṃ dadhra ityevābilameva tā yāstarhi prajā āsustā hainaṃ sampeṣṭuṃ dadhrire
so 'titikṣamāṇaḥ puruṣamevābhyeyāya
sa hovāca na vā ahamidaṃ titikṣe hanta tvā praviśāni tam mā janayitvā bibhṛhi sa
yathaiva māṃ tvamasmiṃloke janayitvā bhariṣyasyevamevāhaṃ tvāmamuṣmiṃloke
janayitvā bhariṣyāmīti tatheti taṃ janayitvābibhaḥ
sa yadagnī ādhatte tadenaṃ janayati taṃ janayitvā bibharti sa yathā haivaiṣa
etamasmiṃloke janayitvā bibhartyevamu haivaiṣa etamamuṣmiṃloke janayitvā
bibharti
tanna sāmyudvāsayeta sāmi hāsmai sa glāyati sa yathā haivaiṣa etasmā asmiṃloke
sāmi glāyatyevamu haivaiṣa etasmā amuṣmiṃloke sāmi glāyati tasmānna
sāmyudvāsayeta
sa yatra mriyate yatrainamagnāvabhyādadhati tadeṣo 'gneradhijāyate sa eṣa putraḥ
sanpitā bhavati
tasmādetadṛṣiṇābhyanūktaṃ śataminnu śarado anti devā yatrā naścakrā jarasaṃ
tanūnām putrāso yatra pitaro bhavanti mā no madhyā rīriṣatāyurgantoriti putro
hyeṣa santsa punaḥ pitā bhavatyetannu tadyasmādagnī ādadhīta
tadvā eṣa eva mṛtyuḥ sa eṣa tapati tadyadeṣa eva mṛtyustasmādyā etasmādarvācyaḥ
prajāstā mriyante 'tha yāḥ parācyaste devāstasmādu te 'mṛtāstasyemāḥ sarvāḥ prajā
raśmibhiḥ prāṇeṣvabhihitāstasmādu raśmayaḥ prāṇānabhyavatāyante
sa yasya kāmayate tasya prāṇamādāyodeti sa mriyate sa yo haitam
mṛtyumanatimucyāthāmuṃ lokameti yathā haivāsmiṃloke na saṃyatamādriyate yadā
yadaiva kāmayate 'tha mārayatyevamu haivāmuṣmiṃloke punaḥpunareva
pramārayati
sa yatsāyamastamite dve āhutī juhoti tadetābhyām pūrvābhyām
padbhyāmetasminmṛtyau pratitiṣṭhatyatha yatprātaranudite dve āhutī juhoti
tadetābhyāmaparābhyām padbhyāmetasminmṛtyau pratitiṣṭhita sa enameṣa
udyannevādāyodeti tadetam mṛtyumatimucyate saiṣāgnihotre mṛtyoratimuktirati ha
vai punarmṛtyum mucyate ya evametāmagnihotre mṛtyoratimuktiṃ veda
yathā vā iṣoranīkam evaṃ yajñānāmagnihotraṃ yena vā iṣoranīkameti sarvā vai
teneṣuretyeteno hāsya sarve yajñakratava etam mṛtyumatimuktāḥ
ahorātre ha vā amuṣmiṃloke pariplavamāne puruṣasya sukṛtaṃ kṣiṇuto 'rvācīnaṃ
vā ato 'horātre tatho hāsyāhorātre sukṛtaṃ na kṣiṇutaḥ
sa yathā rathopasthe tiṣṭhan upariṣṭādrathacakre palyaṅyamāne upāvekṣetaivam
parastādarvācīno 'horātre upāvekṣate naha vā asyāhorātre sukṛtaṃ kṣiṇuto ya
evametāmahorātrayoratimuktiṃ veda
pūrveṇāhavanīyam parītya antareṇa gārhapatyaṃ caiti na vai devā manuṣyaṃ
vidusta enametadantareṇātiyantaṃ vidurayaṃ vai na idaṃ juhotītyagnirvai pāpmano
'pahantā tāvasyāhavanīyaśca gārhapatyaścāntareṇātiyataḥ pāpmānamapahataḥ so
'pahatapāpmā jyotireva śriyā yaśasā bhavati
uttarato vā agnihotrasya dvāram sa yathā dvārā prapadyetaivaṃ tadatha yo
dakṣiṇata etyāste yathā bahirdhā caredevaṃ tat
naurha vā eṣā svargyā yadagnihotraṃ tasyā etasyai nāvaḥ svargyāyā āhavanīyaścaiva
gārhapatyaśca naumaṇḍe athaiṣa eva nāvājo yatkṣīrahotā
sa yatprāṅupodaiti tadenām prācīmabhyajati svargaṃ lokamabhi tayā svargaṃ lokaṃ
samaṣnute tasyā uttarata ārohaṇaṃ sainaṃ svargaṃ lokaṃ samāpayatyatha yo
dakṣiṇata etyāste yathā pratīrṇāyāmāgacetsa vihīyeta sa tata eva bahirdhā syādevaṃ
tat
atha yāmetāṃ samidhamabhyādadhāti seṣṭakā yena mantreṇa juhoti
tadyajuryenaitāmiṣṭakāmupadadhāti yadā vā iṣṭakopadhīyate 'thāhutirhūyate
tadasyopahitāsveveṣṭakāsvetā āhutayo hūyante yā etā agnihotrāhutayaḥ
prajāpatirvā agniḥ saṃvatsaro vai prajāpatiḥ saṃvatsare-saṃvatsare ha vā
asyāgnihotraṃ cityenāgninā saṃtiṣṭhate saṃvatsare-saṃvatsare cityamagnimāpnoti ya
evaṃ vidvānagnihotraṃ juhotyetadu hāsyāgnihotraṃ cityenāgninā saṃtiṣṭhate
cityamagnimāpnoti
sapta ca vai śatānyaśītīnāmṛcaḥ viṃśatiśca sa yatsāyam prātaragnihotraṃ juhoti te
dve āhutī tā asya saṃvatsara āhutayaḥ sampadyante
sapta caiva śatāni viṃśatiśca saṃvatsare saṃvatsare ha vā asyāgnihotram
mahatokthena sampadyate saṃvatsare saṃvatsare mahadukthamāpnoti ya evaṃ
vidvānagnihotram juhotyetadu hāsyāgnihotram mahatokthena sampadyate
mahadukthamāpnoti
agnau ha vai devāḥ sarvānpaśūnnidadhire ye ca grāmyā ye cāraṇyā vijayaṃ
vopapraiṣyantaḥ kāmacārasya vā kāmāyāyaṃ no gopiṣṭho gopāyaditi vā
tānu hāgnirnicakame taiḥ samgṛhya rātrim praviveśa punarema iti devā edagniṃ
tirobhūtaṃ te ha vidāṃ cakruriha vai prāvikṣadrātriṃ vai prāvikṣaditi
tametatpratyāyatyāṃ rātrau sāyamupātiṣṭhanta dehi naḥ paśūnpunarnaḥ paśūndehīti
tebhyo 'gniḥ paśūnpunaradadāt
tasmai kamagnī upatiṣṭheta agnī vai dātārau tāvevaitadyācate sāyamupatiṣṭheta
sāyaṃ hi devā upātiṣṭhanta datto haivāsmā etau paṣūnya evaṃ vidvānupatiṣṭhate
atha yasmānnopatiṣṭheta ubhaye ha vā idamagre sahāsurdevāśca manuṣyāśca
tadyaddha sma manuṣyāṇāṃ na bhavati taddha sma devānyācanta idaṃ vai no
nāstīdaṃ no 'stviti te tasyā eva yāñcyāyai dveṣeṇa devāstirobhūtā neddhinasāni
neddveṣyo 'sānīti tasmānnopatiṣṭheta
atha yasmādupaiva tiṣṭheta yajño vai devānāmāśīryajamānasya tadvā eṣa eva yajño
yadāhutirāśīreva yajamānasya tadyadevāsyātra tadevaitadupatiṣṭhamānaḥ kurute
tasmādupaiva tiṣṭheta
atha yasmānnopatiṣṭheta yo vai brāhmaṇaṃ vā śaṃsamāno 'nucarati kṣatriyaṃ
vāyam me dāsyatyayam me gṛhān kariṣyatīti yo vai taṃ vādyena vā karmaṇā
vābhirirādhayiṣati tasmai vai sa deyam manyate 'tha ya āha kiṃ nu tvam mamāsi yo
me na dadāsītīśvara enaṃ dveṣṭorīśvaro nirvedaṃ
gantostasmānnopatiṣṭhetaitadittvevaiṣa eta yācate yadinddhe yajjuhoti
tasmānnopatiṣṭheta
atha yasmādupaiva tiṣṭheta uta vai yācandātāraṃ labhata evoto bhartā bhāryaṃ
nānubudhyate sa yadaivāha bhāryo vai te 'smi bibhṛhi metyathainaṃ vedāthainam
bhāryam manyate tasmādupaiva tiṣṭhetedamittu samastaṃ yasmādupatiṣṭheta
prajāpatirvā eṣa bhūtvā yāvata īṣṭe yāvadenamanu tasya retaḥ siñcati
yadagnihotraṃ juhotīdamevaitatsarvamupatiṣṭhamāno 'nuvikarotīdaṃ
sarvamanuprajanayati
sa vā upavatyā pratipadyate iyaṃ vā upa dvayeneyamupa yaddhīdaṃ kiṃ ca jāyate
'syāṃ tadupajāyate 'tha yannyṛcatyasyāmeva tadupopyate tadahnā rātryā bhūyo-bhūya
evākṣayyam bhavati tadakṣayyeṇaivaitadbhūmnā pratipadyate
sa āha upaprayanto adhvaramityadhvaro vai yajña upaprayanto yajñamityevaitadāha
mantraṃ vocemāgnaya iti mantramu hyasmā etadvakṣyanbhavatyāre asme ca śṛṇvata
iti yadyapyasmadārakādasyatha na etacūṇvevaivamevaitanmanyasvetyevaitadāha
agnirmūrdhā divaḥ kakutpatiḥ pṛthivyā ayam apāṃ retāṃsi jinvatītyanveva dhāvati
tadyathā yācan kalyāṇaṃ vadedāmuṣyāyaṇo vai tvamasyalaṃ vai tvametasmā
asītyevameṣā
athaindrāgnī ubhā vāmindrāgnī āhuvadhyā ubhā rādhasaḥ saha mādayadhyai ubhā
dātārāviṣāṃ rayīṇāmubhā vājasya sātaye huve vāmityeṣa vā indro ya eṣa tapati sa
yadastameti tadāhavanīyam praviśati tadubhāvevaitatsaha santā upatiṣṭhata ubhau
me saha santau dattāmiti tasmādaindrāgnī
ayaṃ te yonirṛtviyaḥ yato jāto arocathāḥ taṃ jānannagna ārohāthā no vardhayā
rayimiti puṣṭaṃ vai rayirbhūyo bhūya eva na idam puṣṭaṃ kurvityevaitadāha
ayamiha prathamaḥ dhāyi dhātṛbhirhotā yajiṣṭho adhvareṣvīḍyaḥ yamapnavāno
bhṛgavo virurucurvaneṣu citraṃ vibhvaṃ viśe viśa ityanveva dhāvati tadyathā yācan
kalyāṇaṃ vadedāmuṣyāyaṇo vai tvamasyalaṃ vai tvametasmā asītyevameṣā yatho
evaiṣa tatho evainametadāha yadāha vibhvaṃ viśe viśa iti vibhūrhyeṣa viśe viśe
asya pratnām anu dyutaṃ śukraṃ duduhre ahrayaḥ payaḥ sahasrasāmṛṣimiti paramā
vā eṣā sanīnāṃ yatsahasrasanistadetasyaivāvaruddhai tasmādāha payaḥ
sahasrasāmṛṣimiti
tadetatsamāhāryaṃ ṣaḍṛcam tasyopavatī prathamā pratnavatyuttamāvocāma
tadyasmādupavatyathāda eva pratnaṃ yāvanto hyeva sanāgre devāstāvanta eva
devāstasmādadaḥ pratnaṃ tadime evāntareṇa sarve kāmāste asmā ime saṃjānāne
sarvān kāmāntsaṃnamataḥ
sa vai triḥ prathamāṃ japati triruttamāṃ trivṛtprāyaṇā hi
yajñāstrivṛdudayanāstasmāttriḥ prathamāṃ japati triruttamām
yaddha vā atrāgnihotraṃ juhvat vādyena vā karmaṇā vā mithyā
karotyātmanastadavadyatyāyuṣo vā varcaso vā prajāyai vā
tadu khalu tanūpā agne 'si tanvaṃ me pāhyāyurdā agne 'syāyurme dehi varcodā
agne 'si varco me dehi agne yanme tanvā ūnaṃ tanma āpraṇeti
yaddha vā atrāgnihotraṃ juhvat vādyena vā karmaṇā vā mithyā
karotyātmanastadavadyatyāyuṣo vā varcaso vā prajāyai vā tanme
punarāpyāyayetyevaitadāha tatho hāsyaitatpunarāpyāyate
indhānāstvā śataṃ himā dyumantaṃ samidhīmahīti śataṃ varṣāṇi
jīvyāsmetyevaitadāha tāvattvā mahāntaṃ samidhīmahīti yadāha dyumantaṃ
samidhīmahīti vayasvanto vayaskṛtaṃ sahasvantaḥ sahaskṛtamiti vayasvanto vayam
bhūyāsma vayaskṛttvam bhūyā ityevaitadāha sahasvanto vayam bhūyāsma
sahaskṛttvam būyā ityevaitadāhāgne sapatnadambhanamadabdhāso adābhyamiti tvayā
vayaṃ sapatnānpāpīyasaḥ kriyāsmetyevaitadāha
citrāvaso svasti te pāramaśīyeti triretajjapati rātrirvai citrāvasuḥ sā hīyaṃ saṃgṛhyeva
citrāṇi vasati tasmānnārakāccitraṃ dadṛśe
etena ha sma vā ṛṣayaḥ rātreḥ svasti pāraṃ samaśnuvata eteno ha
smainānrātrernāṣṭrā rakṣāṃsi na vindantyeteno evaiṣa etadrātreḥ svasti pāraṃ
samaśnuta eteno enaṃ rātrernāṣṭrā rakṣāṃsi na vindantyetāvannu tiṣṭhañjapati
athāsīnaḥ saṃ tvamagne sūryasya varcasā gathā iti tadyadastaṃ yannāditya
āhavanīyam praviśati tenaitadāha samṛṣīṇāṃ stuteneti tadyadupatiṣṭhate tenaitadāha
sam priyeṇadhāmnetyāhutayo vā asya priyaṃ dhāmāhutibhireva tadāha
samahamāyuṣā saṃ varcasā sam prajayā saṃ rāyaspoṣeṇa gmiṣīyeti yathā tvametaiḥ
samagathā evamahamāyuṣā varcasā prajayā rāyaspoṣeṇeti yadbhūmneti
tadevamahametaiḥ saṃgacā ityevaitadāha
atha gāmabhyaiti andha sthāndho vo bhakṣīya maha stha maho vo bhakṣīyeti
yāni vo vīryāṇi yāni vo mahāṃsi tāni vo bhakṣīyetyevaitadāhorja sthorja vo
bhakṣīyeti rasa stha rasaṃ vo bhakṣīyetyevaitadāha rāyaspoṣa stha rāyaspoṣaṃ vo
bhakṣīyeti bhūmā stha bhūmānaṃ vo bhakṣiyetyevaitadāha
revatī ramadhvamiti revanto hi paśavastasmādāha revatī
ramadhvamityasminyonāvasmin goṣṭhe 'smiṃloke 'smin kṣaye ihaiva sta
māpagātetyātmana evaitadāha madeva māpagāteti
atha gāmabhimṛśati saṃhitāsi viśvarūpīti viśvarūpā iva hi paśavastasmādāha
viśvarūpītyūrjā māviśa gaupatyenetyūrjeti yadāha raseneti tadāha gaupatyeneti yadāha
bhūmneti tadāha
atha gārhapatyamabhyaiti sa gārhapatyamupatiṣṭhata upa tvāgne dive dive
doṣāvastardhiyā vayam namo bharanta emasīti nama evāsmā etatkaroti yathainaṃ na
hiṃsyāt
rājantamadhvarāṇām gopāmṛtasya dīdiviṃ vardhamānaṃ sve dama iti svaṃ vai ta
idaṃ yanmama tanno bhūyo bhūya eva kurvityevaitadāha
sa naḥ piteva sūnave agne sūpāyano bhava sacasvā naḥ svastaya iti yathā pitā putrāya
sūpacaro naivainaṃ kena cana hinastyevaṃ naḥ sūpacara edhi maiva tvā kena cana
hiṃsiṣmetyevaitadāha
atha dvipadāḥ agne tvaṃ no antama uta trātā śivo bhavā varūthyaḥ
vasuragnirvasuśravā acā nakṣi dyumattamaṃ rayiṃ dāḥ taṃ tvā śociṣṭha dīdivaḥ
sumnāya nūnamīmahe sakhibhyaḥ sa no bodhi śrudhī havamuruṣyā ṇo aghāyataḥ
samasmāditi
yadvā āhavanīyamupatiṣṭhate paśūṃstadyācate
tasmāttamuccāvacaiścandobhirupatiṣṭhata uccāvacā iva hi paśavo 'tha
yadgārhapatyam puruṣāṃstadyācate tadgāyatram prathamaṃ tricaṃ gāyatraṃ vā
agneścandaḥ svenaivainametaccandasopaparaiti
atha dvipadāḥ puruṣacandasaṃ vai dvipadā dvipādvā ayam puruṣaḥ
puruṣānaivaitadyācate puruṣānhi yācate tasmāddvipadāḥ paśumānha vai
puruṣavānbhavati ya evaṃ vidvānupatiṣṭhate
atha gāmabhyaiti iḍa ehyadita ehītīḍā hi gauraditirhi gaustāmabhimṛśati kāmyā
eteti manuṣyāṇāṃ hyetāsu kāmāḥ praviṣṭāstasmādāha kāmyā eteti mayi vaḥ
kāmadharaṇam bhūyādityahaṃ vaḥ priyo bhūyāsamityevaitadāha
athāntareṇāhavanīyaṃ ca gārhapatyaṃ ca prāṅ tiṣṭhannagnimīkṣamāṇo japati
somānaṃ svaraṇaṃ kṛṇuhi brahmaṇaspate kakṣīvantaṃ ya auśijaḥ yo revānyo
amīvahā vasuvitpuṣṭivardhanaḥ sa naḥ siṣaktu yasturaḥ mā naḥ śaṃso araruṣo
dhūrtiḥ praṇaṅmartyasya rakṣā ṇo brahmaṇaspata iti
yadvā āhavanīyamupatiṣṭhate divaṃ tadupatiṣṭhate 'tha yadgārhapatyam pṛthivīṃ
tadathaitadantarikṣameṣā hi digbṛhaspateretaṃ hyetaddiśamupatiṣṭhate
tasmādbārhaspatyaṃ japati
mahi trīṇāmavo 'stu dyukṣam mitrasyāryamṇaḥ durādharṣaṃ varuṇasya na hi
teṣāmamā cana nādhvasu vāraṇeṣu īśe ripuraghaśaṃsaḥ te hi putrāso aditeḥ pra
jīvase martyāya jyotiryacantyajasramiti tatrāsti nādhvasu vāraṇeṣvityeti ha vā
adhvāno vāraṇā ya ime 'ntareṇa dyāvāpṛthivī etānhyetadupatiṣṭhate tasmādāha
nādhvasu vāraṇeṣviti
athaindrī indro vai yajñasya devatā sendramevaitadagnyupsthānaṃ kurute kadā
cana starīrasi nendra saścasi dāśuṣa iti yajamāno vai dāśvānna yajamānāya
druhyasītyevaitadāhopopennu maghavanbhūya innu te dānaṃ devasya pṛcyata iti
bhūyo bhūya eva na idam puṣṭaṃ kurvityevaitadāha
atha sāvitrī savitā vai devānām prasavitā tatho hāsmā ete savitṛprasūtā eva sarve
kāmāḥ samṛdhyante tatsaviturvareṇyam bhargo devasya dhīmahi dhiyo yo naḥ
pracodayāditi
athāgneyī tadagnaya evaitadātmānamantataḥ paridadāti guptyai pari te dūḍabho
ratho 'smān aśnotu viśvataḥ yena rakṣasi dāśuṣa iti yajamānā vai dāśvāṃso yo ha vā
asyānādhṛṣyatamo rathastenaiṣa yajamānānabhirakṣati sa yaste 'nādhṛṣyatamo
ratho yena yajamānānabhirakṣasi tena naḥ sarvato 'bhigopāyetyevaitadāha
triretajjapati
atha putrasya nāma gṛhṇāti idam me 'yaṃ vīryaṃ putro 'nusaṃtanavaditi yadi putro
na syādapyātmana eva nāma gṛhṇīyāt
atha hute 'gnihotra upatiṣṭhate bhūrbhuvaḥ svariti tatsatyenaivaitadvācaṃ
samardhayati yadāha bhūrbhuvaḥ svariti tayā samṛddhayāśiṣamāśāste supoṣaḥ
poṣairiti tatpuṣṭimāśāste
yadvā ado dīrghamagnyupasthānam āśīreva sāśīriyaṃ tadetāvataivaitatsarvamāpnoti
tasmādetenaivopatiṣṭhetaitena nveva vayamupacarāma iti ha smāhāsuriḥ
atha pravatsyan gārhapatyamevāgra upatiṣṭhate 'thāhavanīyaṃ
sa gārhapatyamupatiṣṭhate narya prajām me pāhīti prajāyā haiṣa īṣṭe
tatprajāmevāsmā etatparidadāti guptyai
athāhavanīyamupatiṣṭhate śaṃsya paśūnme pāhīti paśūnāṃ haiṣa īṣṭe
tatpaśūnevāsmā etatparidadāti guptyai
atha pra vā vrajati pra vā dhāvayati sa yatra velām manyate tatsyanttvā vācaṃ
visṛjate 'tha proṣya parekṣya yatra velām manyate tadvācaṃ yacati sa yadyapi
rājāntareṇa syānnaiva tamupeyāt
sa āhavanīyamevāgra upatiṣṭhate atha gārhapatyaṃ gṛhā vai gārhapatyo gṛhā vai
pratiṣṭhā tadgṛheṣvevaitatpratiṣṭhāyām pratitiṣṭhati
sa āhavanīyamupatiṣṭhate āganma viśvavedasamasmabhyaṃ vasuvittamam agne
samrāḍabhi dyumnamabhi saha āyacasvetyathopaviśya tṛṇānyapalumpati
atha gārhapatyamupatiṣṭhate ayamagnirgṛhapatirgārhapatyaḥprajāyā vasuvittamaḥ
agne gṛhapate 'bhi dyumnamabhi saha āyacasvetyathopaviśya
tṛṇānyapalumpatyetannu japenaitena nveva bhūyiṣṭhā ivopatiṣṭhante
sa vai khalu tūṣṇīmevopatiṣṭheta idaṃ vai yasminvasati brāhmaṇo vā rājā vā
śreyānmanuṣyo nveva tameva nārhati vaktumidam me tvaṃ gopāya prāhaṃ
vatsyāmītyathāsminnete śreyāṃso vasanti devā agnayaḥ ka u tānarhati vaktumidam
me yūyaṃ gopāyata prāhaṃ vatsyāmīti
mano ha vai devā manuṣyasyājānanti sa veda gārhapatyaḥ paridām
medamupāgāditi tūṣṇīmevāhavanīyamupatiṣṭhate sa vedāhavanīyaḥ paridāṃ
medamupāgāditi
atha pra vā vrajati pra vā dhāvayati sa yatra velo manyate tatsyanttvā vācaṃ visṛjate
'tha proṣya parekṣya yatra velām manyate tadvācaṃ yacati sa yadyapi rājāntareṇa
syānnaiva tamupeyāt
sa āhavanīyamevāgra upatiṣṭhate atha gārhapatyaṃ
tūṣṇīmevāhavanīyamupatiṣṭhate tūṣṇīmupaviśya tṛṇānyapalumpati tūṣṇīmeva
gārhapatyamupatiṣṭhate tūṣṇīmupaviśya tṛṇānyapalumpati
athāto gṛhāṇāmevopacāraḥ etaddha vai gṛhapateḥ proṣuṣa āgatādgṛhāḥ samuttrastā
iva bhavanti kimayamiha vadiṣyati kiṃ vā kariṣyatīti sa yo ha tatra kiṃcidvadati vā
karoti vā tasmādgṛhāḥ pratrasanti tasyeśvaraḥ kulaṃ vikṣobdhoratha yo ha tatra na
vadati na kiṃ cana karoti taṃ gṛhā upasaṃśrayante na vā ayamihāvādīnna kiṃ
canākaraditi sa yadihāpi sukruddha iva syācva eva tatastatkuryādyadvadiṣyanvā
kariṣyanvā syādeṣa u gṛhāṇāmupacāraḥ
prajāpatiṃ vai bhūtānyupāsīdan prajā vai bhūtāni vi no dhehi yathā jīvāmeti tato
devā yajñopavītino bhūtvā dakṣiṇaṃ jānvācyopāsīdaṃstānabravīdyajño vo
'nnamamṛtatvaṃ va ūrgvaḥ sūryo vo jyotiriti
athainam pitaraḥ prācīnāvītinaḥ savyaṃ jānvācyopāsīdaṃstānabravīnmāsimāsi vo
'śanaṃ svadhā vo manojavīvaścandramā vo jyotiriti
athainam manuṣyāḥ prāvṛtā upasthaṃ kṛtvopāsīdaṃstānabravītsāyam prātarvo
'śanam prajā vo mṛtyurvo 'gnirvo jyotiriti
athainam paśava upāsīdan tebhyaḥ svaiṣameva cakāra yadaiva yūyaṃ kadā ca
labhādhvai yadi kāle yadyanākāle 'thaivāśnātheti tasmādete yadaiva kadā ca labhante
yadi kāle yadyanākāle 'thaivāśnanti
atha hainaṃ śaśvadapyasurā upasedurityāhuḥ tebhyastamaśca māyāṃ ca
pradadāvastyahaivāsuramāyetīva parābhūtā ha tveva tāḥ prajāstā imāḥ
prajāstathaivopajīvanti yathaivābhyaḥ prajāpatirvyadadhāt
naiva devā atikrāmanti na pitaro na paśavo manuṣyā evaike 'tikrāmanti tasmādyo
manuṣyāṇām medyatyaśubhe medyati vihūrcati hi na hyayanāya cana bhavatyanṛtaṃ
hi kṛtvā medyati tasmādu sāyamprātarāśyeva syātsa yo haivaṃ vidvāntsāyamprātarāśī
bhavati sarvaṃ haivāyureti yadu ha kiṃ ca vācā vyāharati tadu haiva bhavatyetaddhi
devasatyaṃ gopāyati taddhaitattejo nāma brāhmaṇaṃ ya etasya vrataṃ śaknoti caritum
tadvā etat māsi māsyeva pitṛbhyo dadato yadaivaiṣa na purastānna paścāddadṛśe
'thaibhyo dadātyeṣa vai somo rājā devānāmannaṃ yaccandramāḥ sa etāṃ rātriṃ
kṣīyate tasminkṣīṇe dadāti tathaibhyo samadaṃ karotyatha yadakṣīṇe
dadyātsamadaṃ ha kuryāddevebhyaśca pitṛbhyaśca tasmādyadaivaiṣa na purastānna
paścāddadṛśe 'thaibhyo dadāti
sa vā aparāhṇe dadāti pūrvāhṇo vai devānām madhyandino manuṣyāṇāmaparāhṇaḥ
pitṝṇāṃ tasmādaparāhṇe dadāti
sa jaghanena gārhapatyam prācīnāvītī bhūtvā dakṣiṇāsīna etaṃ grṛhṇāti sa tata
evopotthāyottareṇānvāhāryapacanaṃ dakṣiṇā tiṣṭhannavahanti sakṛtphalīkaroti
sakṛdu hyeva parāñcaḥ pitarastasmātsakṛtphalīkaroti
taṃ śrapayati tasminnadhiśrita ājyam pratyānayatyagnau vai devebhyo
juhvatyuddharanti manuṣyebhyo 'thaiva pitṝṇāṃ tasmādadhiśrita ājyam pratyānayati
sa udvāsyāgnau dve āhutī juhoti devebhyaḥ devānvā eṣa upāvartate ya
āhitāgnirbhavati yo darśapūrṇamāsābhyāṃ yajate 'thaitatpitṛyajñenevācārīttadu
nihnute sa devaiḥ prasūto 'thaitatpitṛbhyo dadāti tasmādudvāsyāgnau dve āhutī juhoti
devebhyaḥ
sa vā agnaye ca somāya ca juhoti sa yadagnaye juhoti sarvatra hyevāgniranvābhakto
'tha yatsomāya juhoti pitṛdevatyo vai somastasmādagnaye ca somāya ca juhoti
sa juhoti agnaye kavyavāhanāya svāhā somāya pitṛmate svāhetyagnau
mekṣaṇamabhyādadhāti tatsviṣṭakṛdbhājanamatha dakṣiṇenānvāhāryapacanaṃ
sakṛdullikhati tadvedibhājanaṃ sakṛdu hyeva parāñcaḥ pitarastasmātsakṛdullikhati
atha parastādulmukaṃ nidadhāti sa yadanidhāyolmukamathaitatpitṛbhyo
dadyādasurarakṣasāni haiṣāmetadvimathnīraṃstatho haitatpitṝṇāmasurarakṣasāni
na vimathnate tasmātparastādulmukaṃ nidadhāti
sa nidadhāti ye rūpāṇi pratimuñcamānā asurāḥ santaḥ svadhayā caranti parāpuro
nipuro ye bharantyagniṣṭāṃlokātpraṇudātyasmādityagnirhi rakṣasāmapahantā
tasmādevaṃ nidadhāti
athodapātramādāyāvanejayati asāvavanenikṣvetyeva yajamānasya
pitaramasāvavanenikṣveti pitāmahamasāvavanenikṣveti prapitāmahaṃ
tadyathāśiṣyate 'bhiṣiñcedevaṃ tat
atha sakṛdācinnānyupamūlaṃ dināni bhavanti agramiva vai devānām madhyamiva
manuṣyāṇām mūlamiva pitṝṇāṃ tasmādupamūlaṃ dināni bhavanti sakṛdācinnāni
bhavanti sakṛdu hyevaparāñcaḥ pitarastasmātsakṛdācinnāni bhavanti
tāni dakṣiṇopastṛṇāti tatra dadāti sa vā iti dadātītīva vai devebhyo
juhvatyuddharanti manuṣyebhyo 'thaivaṃ pitṝṇāṃ tasmāditi dadāti
sa dadāti asāvetatta ityeva yajamānasya pitre ye ca tvāmanvityu haika āhustadu tathā
na brūyātsvayaṃ vai teṣāṃ saha yeṣāṃ saha tasmādu brūyādasāvetatta ityeva
yajamānasya pitre 'sāvetatta iti pitāmahāyāsāvetatta iti prapitāmahāya tadyaditaḥ
parāgdadāti sakṛdu hyeva parāñcaḥ pitarah
tatra japati atra pitaro mādayadhvaṃ yathābhāgamāvṛṣāyadhvvamiti
yathābhāgamaśnītetyevaitadāha
atha parāṅ paryāvartate tira iva vai pitaro manuṣyebhyastira ivaitadbhavati sa vā ā
tamitorāsītetyāhuretāvānhyasuriti sa vai muhūrtamevāsitvā
athopapalyayya japati amīmadanta pitaro yathābhāgamāvṛṣāyiṣateti
yathābhāgamāśiṣurityevaitadāha
athodapātramādāyāvanejayati asāvavanenikṣvetyeva yajamānasya
pitaramasāvavanenikṣveti pitāmahamasāvavanenikṣveti prapitāmahaṃ tadyathā
jakṣuṣe 'bhiṣiñcedevaṃ tat
atha nīvimudvṛhya namaskaroti pitṛdevatyā vai nīvistasmānnīvimudvṛhya
namaskaroti yajño vai namo yajñiyānevainānetatkaroti ṣaṭ kṛtvo namaskaroti ṣaḍvā
ṛtava ṛtavaḥ pitarastasmātṣaṭ kṛtvo namaskaroti gṛhānnaḥ pitaro datteti gṛhāṇāṃ ha
pitara īśata eṣo etasyāśīḥ karmaṇo 'thāvajighrati pratyavadhāya piṇḍāntsa
yajamānabhāgo 'gnau sakṛdācinnānyabhyādadhāti punarulmukamapi sṛjati
tadu hovāca kahoḍaḥ kauṣītakiḥ anayorvā ayaṃ dyāvāpṛthivyo raso 'sya rasasya
hutvā devebhyo 'themamaśnāmeti tasmādvā āgrayaṇeṣṭyā yajata iti
tadu hovāca yājñavalkyaḥ devāśca vā asurāścobhaye prājāpatyāḥ paspṛdhire tato 'surā
ubhayīrośadhīryāśca manuṣyā upajīvanti yāśca paśavaḥ kṛtyayeva tvadviṣeṇeva
tvatpralilipurutaivaṃ ciddevānabhibhavemeti tato na manuṣyā āśurna paśava āliliśire
tā hemāḥ prajā anāśakena notparābabhūvuḥ
tadvai devāḥ śuśruvuḥ anāśakena ha vā imāḥ prajāḥ parābhavantīti te
hocurhantedamāsāmapajighāṃsāmeti keneti yajñenaiveti yajñena ha sma vai taddevāḥ
kalpayante yadeṣāṃ kalpamāsarṣayaśca
te hocuḥ kasya na idam bhaviṣyatīti te mama-mametyeva na sampādayāṃ cakruste
hāsampādyocurājimevāsminnajāmahai sa yo na ujjeṣyati tasya na idam bhaviṣyatīti
tatheti tasminnājimājanta
tāvindrāgnī udajayatām tasmādaindrāgnau dvādaśakapālaḥ puroḍāśo
bhavatīndrāgnī hyasya bhāgadheyamudajayatāṃ tau yatrendrāgnī ujjigīvāṃsau
tasthatustadviśve devā anvājagmuḥ
kṣatraṃ vā indrāgnī viśo viśve devā yatra vai kṣatramujjayatyanvābhaktā vai tatra
viṭtadviśvāndevānanvābhajatāṃ tasmādeṣa vaiśvadevaścarurbhavati
taṃ vai purāṇānāṃ kuryādityāhuḥ kṣatraṃ vā indrāgnī netkṣatramabhyārohayāṇīti
tau vā ubhāveva navānāṃ syātāṃ yaddhi puroḍāśa itaraścaruritarastenaiva
kṣatramanabhyārūḍhaṃ tasmādubhāveva navānāṃ syātām
ta u ha viśve devā ūcuḥ anayorvā ayaṃ dyāvāpṛthivyo raso hanteme
asminnābhajāmeti tābhyāmetam bhāgamakalpayannetaṃ dyāvāpṛthivyamekakapālam
puroḍāśaṃ tasmāddyāvāpṛthivya ekakapālaḥ puroḍāśo bhavati tasyeyameva
kapālamekeva hīyaṃ tasmādekakapālo bhavati
tasya paricakṣā yasyai vai kasyai ca devatāyai havirgṛhyate sarvatraiva
sviṣṭakṛdanvābhakto 'thaitaṃ sarvameva juhoti na sviṣṭakṛte 'vadyati sā paricakṣoto
hutaḥ paryāvartate
tadāhuḥ paryābhūdvā ayamekakapālo mohiṣyati rāṣṭramiti nāsya sā
paricakṣāhavanīyo vā āhutīnām pratiṣṭhā sa yadāhavanīyam prāpyāpi daśa kṛtvaḥ
paryāvarteta na tadādriyeta yadīttvanye vadanti
kastatsaṃdhamupeyāttasmādājyasyaiva yajedājyaṃ ha vā anayordyāvāpṛthivyoḥ
pratyakṣaṃ rasastatpratyakṣamevaine etatsvena rasena medhena prīṇāti
tasmādājyasyaiva yajet
etena vai devāḥ yajñeneṣṭvobhayīnāmoṣadhīnāṃ yāśca manuṣyā upajīvanti yāśca
paśavaḥ kṛtyāmiva tvadviṣamiva tvadapajaghrustata āśnanmanuṣyā āliśanta paśavaḥ
atha yadeṣa etena yajate tannāha nvevaitasya tathā kaścana kṛtyayeva tvadviṣeṇeva
tvatpralimpatīti devā akurvanniti tvevaiṣa etatkaroti yamu caiva devā
bhāgamakalpayanta tamu caivaibhya eṣa etadbhāgaṃ karotīmā u
caivaitadubhayīroṣadhīryāśca manuṣyā upajīvanti yāśca paśavastā anamīvā
akilviṣāḥ kurute tā asyānamīvā akilviṣā imāḥ prajā upajīvanti tasmādvā eṣa etena
yajate
tasya prathamajo gaurdakṣiṇā agryamiva hīdaṃ sa yadījānaḥ
syāddarśapūrṇamāsābhyāṃ vā yajetāthaitena yajeta yadyu anījānaḥ
syāccātuṣprāśyamevaitamodanamanvāhāryapacane paceyustam brāhmaṇā aśnīyuḥ
dvayā vai devā devāḥ ahaiva devā atha ye brāhmaṇāḥ śuśruvāṃso 'nūcānāste
manuṣyadevāstadyathā vaṣaṭkṛtaṃ hutamevamasyaitadbhavati tatro
yacaknuyāttaddadyānnādakṣiṇāṃ haviḥ syāditi hyāhurnāgnihotre juhuyātsamadaṃ ha
kuryādyadagnihotre juhuyādanyadvā āgrayaṇamanyadagnihotraṃ tasmānnāgnihotre
juhuyāt
prajāpatirha vā etenāgre yajñeneje prajākāmo bahuḥ prajayā paśubhiḥ syāṃ śriyaṃ
gaceyaṃ yaśaḥ syāmannādaḥ syāmiti
sa vai dakṣo nāma tadyadenena so 'gre 'yajata tasmāddākṣāyaṇayajño
nāmotainameke vasiṣṭhayajña ityācakṣata eṣa vai vasiṣṭha etameva
tadanvācakṣate sa etena yajñeneje sa etena yajñeneṣṭvā yeyam prajāpateḥ prajātiryā
śrīretadbabhūvaitāṃ ha vai prajātim prajāyata etāṃ śriyaṃ gacati ya evaṃ vidvānetena
yajñena yajate tasmādvā etena yajeta
teno ha tata īje pratīdarśaḥ śveknaḥ sa ye tam pratyāsusteṣāṃ vivacanamivāsa
vivacanamiva ha vai bhavati ya evaṃ vidvānetena yajñena yajate tasmādvā etena
yajeta
tamājagāma suplā sārñjayo brahmacaryaṃ tasmādetaṃ ca yajñamanūce 'nyamu ca so
'nūcya punaḥ sṛñjayāñjagāma te ha sṛñjayā vidāṃ cakruryajñaṃ vai no 'nūcyāganniti te
hocuḥ saha vai nastaddevairāganyo no yajñamanūcyāganniti sa vai sahadevaḥ
sārñjayastadapyetannivacanamivāstyanyadvā aresuplā nāma dadha iti sa etena
yajñeneje sa etena yajñeneṣṭvā yeyaṃ sṛñjayānām prajātiryā śrīretadbabhūvaitāṃ ha
vai prajātim prajāyata etāṃ śriyaṃ gacati yaevaṃ vidvānetena yajñena yajate tasmādvā
etena yajetateno ha tata īje devabhāgaḥ śrautarṣaḥ sa ubhayeṣāṃ kurūṇāṃ ca
sṛñjayānāṃ ca purohita āsa paramatā vai sā yo nvevaikasya rāṣṭrasya purohito 'satsā
nveva paramatā kimu yo dvayoḥ paramatāmiva ha vai gacati ya evaṃ vidvānetena
yajñena yajate tasmādvā etena yajeta
teno ha tata īje dakṣaḥ pārvatista ime 'pyetarhi dākṣāyaṇā rājyamivaiva prāptā
rājyamiha vai prāpnoti ya evaṃ vidvānetena yajate tasmādvā etena yajeta sa vā ekaika
evānūcīnāham puroḍāśo bhavatyeteno hāsyāsapatnānupabādhā śrīrbhavati sa vai dve
paurṇamāsyau yajate dve amāvāsye dve vai mithunam mithunamevaitatprajananaṃ
kriyate
atha yatpūrvedyuḥ agnīṣomīyeṇa yajate paurṇamāsyāṃ te dve devate dve vai
mithunam mithunamevaitatprajananaṃ kriyate
atha prātaḥ āgneyaḥ puroḍāśo bhavatyaindraṃ sāṃnāyyaṃ te dve devate dve vai
mithunam mithunamevaitatprajananaṃ kriyate
atha yatpūrvedyuḥ aindrāgnena yajate 'māvāsyāyāṃ te dve devate dve vai mithunam
mithunamevaitatprajananaṃ kriyate
atha prātaḥ āgneyaḥ puroḍāśo bhavati maitrāvaruṇī payasyā nedyajñādayānīti
nvevāgneyaḥ puroḍāśo 'thaitāveva mitrāvaruṇau dve devate dve vai mithunam
mithunamevaitatprajananaṃ kriyata etadu hāsya tadrūpaṃ yena bahurbhavati yena
prajāyate
atha yatpūrvedyuḥ agnīṣomīyeṇa yajate paurṇamāsyāṃ yamevāmumupavasathe
'gnīṣomīyam paśumālabhate sa evāsya saḥ
atha prātaḥ āgneyaḥ puroḍāśo bhavatyaindraṃ sāṃnāyyam
prātaḥsavanamevāsyāgneyaḥ puroḍāśo āgneyaṃ hi prātaḥsavanamathaindraṃ
sāṃnāyyam mādhyandinamevāsya tatsavanamaindraṃ hi mādhyandinaṃ savanam
atha yatpūrvedyuḥ aindrāgnena yajate 'māvāsyāyāṃ tṛtīyasavanamevāsya
tadvaiśvadevaṃ vai tṛtīyasavanamindrāgnī vai viśve devāḥ
atha prātaḥ āgneyaḥ puroḍāśo bhavati maitrāvaruṇī payasyā nedyajñādayānīti
nvevāgneyaḥ puroḍāśo 'tha yāmevāmūm maitrāvaruṇīṃ vaśāmanūbandhyāmālabhate
saivāsya maitrāvaruṇī payasyā sa paurṇamāsena cāmāvāsyena ceṣṭvā
yāvatsaumyenādhvareṇeṣṭvā jayati tāvajjayati tadu khalu mahāyajño bhavati
atha yatpūrvedyuḥ agnīṣomīyeṇa yajate paurṇamāsyāmetena vā indro
vṛtramahanneteno eva vyajayata yāsyeyaṃ vijitistāṃ tatho evaiṣa etena pāpmānaṃ
dviṣantam bhrātṛvyaṃ hanti tatho eva vijayate 'tha yatsaṃnayatyāmāvāsyaṃ vai
sāṃnāyyaṃ dūre tadyadamāvāsyeti kṣirra evaitadvṛtraṃ jaghnuṣe tametena
rasenāprīṇan kṣipre ha vai pāpmānamapahate ya evaṃ vidvānpaurṇamāsyāṃ
saṃnayatyeṣa vai somo rājā d
evānāmannaṃ yaccandramāstametatpūrvedyurabhiṣuṇvanti
prātarbhakṣayiṣyantastametadbhakṣayanti yadapakṣīyate
atha yatpūrvedyuḥ agnīṣomīyeṇa yajate
paurṇamāsyāmabhiṣuṇotyevainametattasminnabhiṣuta etaṃ rasaṃ dadhātyetena
rasena tīvrīkaroti svadayati ha vai devebhyo havyaṃ svadate hāsya devebhyo havyaṃ
ya evaṃ vidvānpaurṇamāsyāṃ saṃnayati
atha yatpūrvedyuḥ aindrāgnena yajate 'māvāsyāyāṃ darśapūrṇamāsayorvai devate sta
indrāgnī eva te evaitadañjasā pratyakṣaṃ yajatyañjasā ha vā asya
darśapūrṇamāsābhyāmiṣṭam bhavati ya evametadveda
atha prātaḥ āgneyaḥ puroḍāśo bhavati maitrāvaruṇī payasyā nedyajñādayānīti
nvevāgneyaḥ puroḍāśo 'thaitāvevārdhamāsau mitrāvaruṇau ya evāpūryate sa varuṇau
yo 'pakṣīyate sa mitrastāvetāṃ rātrimubhau samāgacatastadubhāvevaitatsaha santau
prīṇāti sarvaṃ ha vā asya prītam bhavati sarvamāptaṃ ya evametadveda
tadvā etāṃ rātrim mitro varuṇe retaḥ siñcati tadetena retasā prajāyate yadāpūryate
tadyadeṣātra maitrāvaruṇī payasyāvakLptatamā bhavati
sāṃnāyyabhājanā vā amāvāsyā tadadastatpaurṇamāsyāṃ kriyate sa yaddhātrāpi
saṃnayejjāmi kuryātsamadaṃ kuryāttadenamadbhya oṣadhibhyaḥ sambhṛtyāhutibhyo
'dhijanayati sa eṣa āhutibhyo jātaḥ paścāddadṛśe
mithunādidvā enametatprajanayati yoṣā payasyā reto vājinaṃ tadvā anuṣṭhyā
yanmithunājjāyate tadenametasmānmithunātprajananātprajanayati tasmādeṣātra
payasyā bhavati
atha vājibhyo vājinaṃ juhoti ṛtavo vai vājino reto vājinaṃ tadvanuṣṭhyevaitadretaḥ
sicyate tadṛtavo retaḥ siktamimāḥ prajāḥ prajanayanti tasmādvājibhyo vājinaṃ juhoti
sa vai paścādiva yajñasya juhoti paścādvai parītya vṛṣā yoṣāmadhidravati tasyāṃ
retaḥ siñcati sa vai prāgevāgre juhotyagne vīhātyanuvaṣaṭkaroti
tatsviṣṭakṛdbhājanaṃ sa vai prāgeva juhoti
atha diśo vyāghārayati diśaḥ pradiśa ādiśo vidiśa uddiśo digbhyaḥ svāheti pañca
diśaḥ pañca 'rtavastadṛtubhirevaitaddiśo mithunīkaroti
tadvai pañcaiva bhakṣayanti hotā cādhvaryuśca brahmā cāgnīcca yajamānaḥ pañca
vā ṛtavastadṛtūnāmevaitadrūpaṃ kriyate tadṛtuṣvevaitadretaḥ siktam pratiṣṭhāpayati
prathamo yajamāno bhakṣayati prathamo retaḥ parigṛhṇānītyatho apyuttamo
mayyuttame retaḥ pratitiṣṭhādityupahūta upahvayasveti somamevaitatkurvanti
prajāpatirha vā idamagra eka evāsa sa aikṣata kathaṃ nu prajāyeyeti so 'śrāmyatsa
tapo 'tapyata sa prajā asṛjata tā asya prajāḥ sṛṣṭāḥ parābabhūvustānīmāni vayāṃsi
puruṣo vai prajāpaternediṣṭhaṃ dvipādvā ayam puruṣastasmāddvipādo vayāṃsi
sa aikṣata prajāpatiḥ yathā nveva puraiko 'bhūvamevamu nvevāpyetarhyeka
evāsmīti sa dvitīyāḥ sasṛje tā asya paraiva babhūvustadidaṃ kṣudraṃ sarīsṛpaṃ
yadanyatsarpebhyastṛtīyāḥ sasṛja ityāhustā asya paraiva babhūvusta ime sarpā etā ha
nveva dvayīryājñavalkya uvāca trayīru tu punarṛcā
so 'rcañcrāmyanprajāpatirīkṣāṃ cakre kathaṃ nu me prajāḥ sṛṣṭāḥ parābhavantīti
sa haitadeva dadarśānaśanatayā vai me prajāḥ parābhavantīti sa ātmana evāgre
stanayoḥ paya āpyāyayāṃ cakre sa prajā asṛjata tā asya prajāḥ sṛṣṭā stanāvevābhipadya
tāstataḥ sambabhūvustā imā aparābhūtaḥ
tasmādetadṛṣiṇābhyanūktam prajā ha tisro atyāyamīyuriti tadyāḥ parābhūtāstā
evaitadabhyanūktaṃ nyanyā arkamabhito viviśra ityagnirvā arkastadyā imāḥ prajā
aparābhūtāstā agnimabhito niviṣṭāstā evaitadabhyanūktam
mahaddha tasthau bhuvaneṣvantariti prajāpatimevaitadabhyanūktam pavamāno
harita āviveśeti diśo vai haritastā ayaṃ vāyuḥ pavamāna āviṣṭastā evaiṣargabhyanūktā
tā imāh prajāstathaiva prajāyante yathaiva prajāpatiḥ prajā asṛjatedaṃ hi yadaiva
striyai stanāvāpyāyete ūdhaḥ paśūnāmathaiva yajjāyate tajjāyate tāstata
stanāvevābhipadya sambhavanti
tadvai paya evānnam etaddhyagre prajāpatirannamajanayata tadvā annameva prajā
annāddhi sambhavantīdaṃ hi yāsāṃ payobhavati stanāvevābhipadya tāstataḥ
sambhavantyatha yāsām payo na bhavati jātameva tā athādayanti tadu tā annādeva
sambhavanti tasmādvannameva prajāḥ
sa yaḥ prajākāmaḥ etena haviṣā yajata ātmānamevaitadyajñaṃ vidhatte prajāpatim
bhūtam
sa vā āgneyo 'ṣṭākapālaḥ puroḍāśo bhavati agnirvai devatānām mukham
prajanayitā sa prajāpatistasmādāgneyo bhavati
atha saumyaścarurbhavati reto vai somastadagnau prajanayitari somaṃ retaḥ siñcati
tatpurastānmithunam prajananam
atha sāvitraḥ dvādaśakapālo vāṣṭākapālo vā puroḍāśo bhavati savitā vai devānām
prasavitā prajāpatirmadhyataḥ prajanayitā tasmātsāvitro bhavati
atha sārasvataścarurbhavati pauṣṇaścaruryoṣā vai sarasvatī vṛṣā pūṣā
tatpunarmithunam prajananametasmādvā ubhayato mithunātprajananātprajāpatiḥ
prajāḥ sasṛja itaścordhvā itaścāvācīstatho evaiṣa etasmādubhayata eva
mithunātprajananātprajāḥ sṛjata itaścordhvā itaścāvācīstasmādvā etāni pañca havīṃṣi
bhavanti
athātaḥ payasyāyā evāyatanam mārutastu saptakapālo viśo vai maruto devaviśastā
hedamaniṣeddhrā iva cerustāḥ prajāpatiṃ yajamānamupetyocurvi vai te
mathiṣyāmaha imāḥ prajā yā etena haviṣā srakṣyasa iti
sa aikṣata prajāpatiḥ parā me pūrvāḥ prajā abhūvannimā u cedime vimathnate na
tataḥ kiṃ cana pariśekṣyata iti tebhya etam bhāgamakalpayadetam mārutaṃ
saptakapālam puroḍāśaṃ sa eṣa mārutaḥ saptakapālastadyatsaptakapālo bhavati sapta
sapta hi māruto gaṇastasmānmārutaḥ saptakapālaḥ puroḍāśo bhavati
taṃ vai svatavobhya iti kuryāt svayaṃ hi ta etam bhāgamakurvatoto svatavobhyo
yājyānuvākye na vindanti sa u khalu māruta eva syātsa vā eṣa prajābhya evāhiṃsāyai
kriyate tasmānmārutaḥ
athātaḥ payasyaiva payaso vai prajāḥ sambhavanti payasaḥ sambhūtāstadyata eva
sambhūtā yataḥ sambhavanti tadevābhya etatkaroti tadyāḥ pūrvairhavirbhiḥ prajāḥ
sṛjate tā etasmātpayasa etasyai payasyāyai sambhavanti
tasyām mithunamasti yoṣā payasyā reto vājinaṃ
tasmānmithunādviśvamasammitamanu prājāyata
tadyadetasmānmithunādviśvamasammitamanu prājāyata tasmādvaiśvadevī bhavati
atha dyāvāpṛthivya ekakapālaḥ puroḍāśo bhavati etairvai havirbhiḥ prajāpatiḥ prajāḥ
sṛṣṭvā tā dyāvāpṛthivībhyām paryagṛhṇāttā imā dyāvāpṛthivībhyām parigṛhītāstatho
evaiṣa etadya etairhavirbhiḥ prajāḥ sṛjate tā dyāvāpṛthivībhyām parigṛhṇāti
tasmāddyāvāpṛthivya ekakapālaḥ puroḍāśo bhavati
athāta āvṛdeva nopakirantyuttaravediṃ visṛṣṭamasatsarvamasadvaiśvadevamasaditi
tredhā barhiḥ saṃnaddham bhavati tatpunarekadhaitaddhi prajananasya rūpam
prajananamu hīdam pitā mātā yajjāyate tattṛtīyaṃ tasmāttredhā satpunarekadhā
prasva upasaṃnaddhā bhavanti tam prastaraṃ gṛhṇāti prajananamu hīdam
prajananamu hi prasvastasmātprasūḥ prastaraṃ gṛhṇāti
āsādya havīṃṣyagnim manthanti agniṃ ha vai jāyamānamanu prajāpateḥ prajā
jajñire tatho evaitasyāgnimeva jāyamānamanu prajā jāyante tasmādāsādya
havīṃṣyagnim manthanti
navaprayājam bhavati navānuyājaṃ daśākṣarā vai virāḍathaitāmubhayato nyūnāṃ
virājaṃ karoti prajananāyaitasmādvā ubhayato nyūnātprajananātprajāpatiḥ prajāḥ
sasṛja itaścordhvā itaścāvācīstatho evaiṣa etasmādubhayata eva
nyūnātprajananātprajāḥ sṛjata itaścordhvā itaścāvācīstasmānnavaprayājam bhavati
navānuyājam
trīṇi samiṣṭayajūṃṣi bhavanti jyāya iva hīdaṃ haviryajñādyatra navaprayājaṃ
navānuyājamatho apyekameva syāddhaviryajño hi tasya prathamajo gaurdakṣiṇā
etena vai prajāpatiḥ yajñeneṣṭvā yeyam prajāpateḥ prajāpatiryā śrīretadbabhūvaitāṃ
ha vai prajātim prajāyata etāṃ śriyaṃ gacati ya evaṃ vidvānetena yajñena yajate
tasmādvā etena yajeta
vaiśvadevena vai prajāpatiḥ prajāḥ sasṛje tā asya prajāḥ sṛṣṭā varuṇasya
yavāñjakṣurvaruṇyo ha vā agre yavastadyannveva varuṇasya
yavānprādastasmādvaruṇapraghāsā nāma
tā varuṇo jagrāha tā varuṇagṛhītāḥ paridīrṇā anatyaśca prāṇatyaṣca śiśyire ca
niṣeduśca prāṇodānau haivābhyo nāpacakramaturathānyāḥ sarvā devatā
apacakramustayorhaivāsya hetoḥ prajā na parābabhūvuḥ
tā etena haviṣā prajāpatirabhiṣajyat tadyāścaivāsya prajā jātā āsanyāścājātāstā
ubhayīrvaruṇapāśātprāmuñcattā asyānamīvā akilviṣāḥ prajāḥ prājāyata
atha yadeṣa etaiścaturthe māsi yajate tannāha nvevaitasya tathā prajā varuṇo
gṛhṇātīti devā akurvanniti nvevaiṣa etatkaroti yāśca nvevāsya prajā jātā yāścājātāstā
ubhayīrvaruṇapāśātpramuñcati tā asyānamīvā akilviṣāḥ prajāḥ prajāyate tasmādvā
eṣa etaiścaturthe māsi yajate
tadvai dve vedī dvāvagnī bhavataḥ tadyaddve vedī dvāvagnī bhavatastadubhayata
evaitadvaruṇapāśātprajāḥ pramuñcatītaścordhvā itaścāvācīstasmāddve vedī dvāvagnī
bhavataḥ
sa uttarasyāmeva vedau uttaravedimupakirati na dakṣiṇasyāṃ kṣatra vai varuṇo
viśo marutaḥ kṣatramevaitadviśa uttare karoti tasmāduparyāsīnaṃ
kṣatriyamadhastādimāḥ prajā upāsate tasmāduttarasyāmeva vedā
uttaravedimupakirati na dakṣiṇasyām
athaitānyeva pañca havīṃṣi bhavanti etairvai havirbhiḥ prajāpatiḥ prajā
asṛjataitairubhayato varuṇapāśātprajāḥ prāmuñcaditaścordhvā itaścāvācīstasmādvā
etāni pañca havīṃṣi bhavanti
athaindrāgno dvādaśakapālaḥ puroḍāśo bhavati prāṇodānau vā indrāgnī tadyathā
puṇyaṃ cakruṣe puṇyaṃ kuryādevaṃ tattayorhaivāsya hetoḥ prajā na
parābabhūvustatprāṇodānābhyāmevaitatprajā bhiṣajyati prāṇodānau prajāsu dadhāti
tasmādaindrāgnau dvādaśakapālaḥ puroḍāśo bhavati
ubhayatra payasye bhavataḥ payaso vai prajāḥ sambhavanti payasaḥ
sambhūtāstadyata eva sambhūtā yataḥ sambhavanti tata evaitadubhayato
varuṇapāśātprajāḥ pramuñcatītaścordhvā itaścāvācīstasmādubhayatra payasye
bhavataḥ
vāruṇyuttarā bhavati varuṇo ha vā asya prajā agṛhṇāttatpratyakṣaṃ
varuṇapāśātprajāḥ pramuñcati mārutī dakṣiṇājāmitāyai nveva mārutī bhavati jāmi
ha
kuryādyadubhe vāruṇyau syātāmato ha vā asya dakṣiṇato marutaḥ prajā
ajighāṃsaṃstānetena bhāgenāśamayattasmānmārutī dakṣiṇā
tayorubhayoreva karīrāṇyāvapati kaṃ vai prajāpatiḥ prajābhyaḥ karīrairakuruta
kamvevaiṣa etatprajābhyaḥ kurute
tayorubhayoreva śamīpalāśānyāvapati śaṃ vai prajāpatiḥ prajābhyaḥ
śamīpalāśairakuruta śamvevaiṣa etatprajābhyaḥ kurute
atha kāya ekakapālaḥ puroḍāśo bhavati kaṃ vai prajāpatiḥ prajābhyaḥ
kāyenaikakapālena puroḍāśenākuruta kamvevaiṣa etatprajābhyaḥ kāyenaikakapālena
puroḍāśena kurute tasmātkāya ekakapālaḥ puroḍāśo bhavati
atha pūrvedyuḥ anvāhāryapacane 'tuṣāniva yavān kṛtvā tānīṣadivopatapya teṣāṃ
karambhapātrāṇi kurvanti yāvanto gṛhyāḥ smustāvantyekenātiriktāni
tatrāpi meṣaṃ ca meṣīṃ ca kurvanti tayormeṣe ca meṣyāṃ ca yadyanaiḍakīrūrṇī
vindettāḥ praṇijya niśleṣayedyadyu anaiḍakīrna vindedatho api kuśīrṇā eva syuḥ
tadyanmeṣaśca meṣī ca bhavataḥ eṣa vai pratyakṣaṃ varuṇasya
paśuryanmeṣastatpratyakṣaṃ varuṇapāśātprajāḥ pramuñcati yavamayau bhavato
yavānhi jakṣuṣīrvaruṇo 'gṛhṇānmithunau bhavato
mithunādevaitadvaruṇapāśātprajāḥ pramuñcati
sa uttarasyāmeva payasyāyām meṣīmavadadhāti dakṣiṇasyām meṣamevamiva hi
mithunaṃ kLptamuttarato hi strī pumāṃsamupaśete
sa sarvāṇyeva havīṃṣyadhvaryuḥ uttarasyāṃ vedāvāsādayatyathaitāmeva payasyām
pratiprasthātā dakṣiṇasyāṃ vedāvāsādayati
āsādya havīṃṣyagnim manthati agnim
manthitvānuprahṛtyābhijuhotyathādhvaryurevāhāgnaye samidhyamānāyānubrūhīti tā
ubhāvevedhmāvabhyādhatta ubhau samidhau pariśiṃṣṭa ubhau
pūrvāvāghārāvāghārayato 'thādhvaryurevāhāgnimagnītsammṛḍḍhītyasammṛṣṭameva
bhavati sampreṣitam
atha pratiprasthātā pratiparaiti sa patnīmudāneṣyanpṛcati kena carasīti varuṇyaṃ vā
etatstrī karoti yadanyasya satyanyena caratyatho nenme 'ntaḥśalpā juhavaditi
tasmātpṛcati niruktaṃ vā enaḥ kanīyo bhavati satyaṃ hi bhavati tasmādveva pṛcati sā
yanna pratijānīta jñātibhyo hāsyai tadahitaṃ syāt
tāṃ vācayati praghāsino havāmahe marutaśca riśādasaḥ karambheṇa sajoṣasa iti
yathā puro 'nuvākyaivameṣaitayaivainānetebhyaḥ pātrebhyo hvayati
tāni vai pratipuruṣam yāvanto gṛhyāḥ syutāvantyekenātiriktāni bhavanti
tatpratipuruṣamevaitadekaikena yā asya prajā jātāstā
varuṇapāśātpramuñcatyekenātiriktāni bhavanti tadyā evāsya prajā ajātāstā
varuṇapāśātpramuñcati tasmādekenātiriktāni bhavanti
pātrāṇi bhavanti pātreṣu hyaśanamaśyate yavamayāni bhavanti yavānhi
jakṣuṣīrvaruṇo 'gṛhṇācūrpeṇa juhoti śūrpeṇa hyaśanaṃ kriyate patnī juhoti
mithunādevaitadvaruṇapāśātprajāḥ pramuñcati
purā yajñātpurāhutibhyo juhoti ahutādo vai viśo viśo vai maruto yatra vai
prajāpateḥ prajā varuṇagṛhītāḥ paridīrṇā anatyaśca prāṇatyaśca śiśyire ca niṣeduśca
taddhāsām marutaḥ pāpmānaṃ vimethire tatho evaitasya prajānām marutaḥ
pāpmānaṃ vimathnate tasmātpurā yajñātpurāhutibhyo juhoti
sa vai dakṣiṇe 'gnau juhoti yadgrāme yadaraṇya iti grāme vā hyaraṇye vainaḥ
kriyate yatsabhāyāṃ yadindriya iti yatsabhāyāmiti yanmānuṣa iti tadāha yadindriya iti
yaddevatreti tadāha yadenaścakṛmā vayamidaṃ tadavayajāmahe svāheti yatkiṃ ca
vayamenaścakṛmedaṃ vayaṃ tasmātsarvasmātpramucyāmaha ityevaitadāha
athaindrīm marutvatīṃ japati yatra vai prajāpateḥ prajānām marutaḥ pāpmānaṃ
vimethire taddhekṣāṃ cakra ime ha me prajā na vimathnīranniti
sa etāmaindrīm marutvatīmajapat kṣatraṃ vā indro viśo marutaḥ kṣatraṃ vai viśo
niṣeddhā niṣiddhā asanniti tasmādaindrī
mo ṣū ṇaḥ indrātra pṛtsu devairasti hi ṣmā te śuṣminnavayāḥ mahaścidyasya
mīḍhuṣo yavyā haviṣmato maruto vandate gīriti
athaināṃ vācayati akran karma karmakṛta ityakranhi karma karmakṛtaḥ saha vācā
mayobhuveti saha hi vācākrandevebhyaḥ karma kṛtveti devebhyo hi karma kṛtvāstam
preta sacābhuva ityanyato hyoḍhayā saha bhavanti tasmādāha sacābhuva ityastam
preteti jaghanārdho vā eṣa yajñasya yatpatnī tāmetatprācīṃ yajñam prāsīṣadadgṛhā
vā astaṃ gṛhāḥ pratiṣṭhā tadgṛheṣvevaināmetatpratiṣṭhāyām pratiṣṭhāpayati
pratiparāṇīyodaiti pratiprasthātā sammṛjantyagniṃ sammṛṣṭe 'gnau tā
ubhāvevottarāvāghārāvāghārayato 'thādhvaryurevāśrāvya hotāram pravṛṇīte pravṛto
hotottarasyai vederhotṛṣadana upaviśatyupaviśya prasauti tā ubhāveva prasūtau sruca
ādāyātikrāmato 'tikramyāśrāvyādhvaryurevāha samidho yajeti yaja yajeti
caturthe-caturthe prayāje samānayamānau navabhiḥ prayājaiścarataḥ
athādhvaryurevāhāgnaye 'nubrūhīti āgneyamājyabhāgaṃ tā ubhāveva
caturājyasyāvadāyātikrāmato 'tikramyāśrāvyādhvaryurevāhāgniṃ yajeti tā ubhāveva
vaṣaṭkṛte juhutaḥ
athādhvaryurevāha somāyānubrūhīti saumyamājyabhāgaṃ tā ubhāveva
caturājyasyāvadāyātikrāmato 'tikramyāśrāvyādhvaryurevāha somaṃ yajeti tā ubhāveva
vaṣaṭkṛte juhutaḥ
tadyatkiṃ ca vācā kartavyam adhvaryureva tatkaroti na pratiprasthātā
tadyadadhvaryurevāśrāvayatīhaiva yatra vaṣaṭkriyate
kṛtānukara eva pratiprasthātā kṣatraṃ vai varuṇo viśo
marutastatkṣatrāyaivaitadviśaṃ kṛtānukarāmanuvartmānaṃ karoti pratyudyāminīṃ
ha kṣatrāya viśaṃ kuryādyadapi pratiprasthātāśrāvayettasmānna
pratiprasthātāśrāvayati
prāṇāveva pratiprasthātā srucau kṛtvopāste 'thādhvaryurevaitairhavirbhiḥ
pracaratyāgneyenāṣṭākapālena puroḍāśena saumyena caruṇā sāvitreṇa
dvādaśakapālena vāṣṭākapālena vā puroḍāśena sārasvatena caruṇā pauṣṇena
caruṇaindrāgnena dvādaśakapālena puroḍāśena
athaitābhyām payasyābhyām pracariṣyantau vipariharataḥ sa yo meṣo bhavati
mārutyāṃ taṃ vāruṇyāmavadadhāti yā meṣī bhavati vāruṇyāṃ tām
mārutyāmavadadhāti tadyadevaṃ vipariharataḥ kṣatraṃ vai varuṇo vīryam
pumānvīryamevaitatkṣatre dhatto 'vīryā vai strī viśo
marutastadavīryāmevaitadviśaṃ kurutastasmādevaṃ vipariharataḥ
athādhvaryurevāha varuṇāyānubrūhīti sa upastṛṇīta ājyamathāsyai vāruṇyai
payasyāyai dviravadyati so 'nyatareṇāvadānena saha
meṣamavadadhātyathopariṣṭādājyasyābhighārayati pratyanaktyavadāne
atikrāmatyatikramyāśrāvyāha varuṇaṃ yajeti vaṣaṭkṛte juhoti
savye pāṇāvadhvaryuḥ srucau kṛtvā dakṣiṇena pratiprasthāturvā so 'nvārabhyāha
marudbhyo 'nubrūhītyupastṛṇīta ājyam pratiprasthātāthāsyai mārutyai payasyāyai
dviravadyati so 'nyatareṇāvadānena saha
meṣīmavadadhātyathopariṣṭādājyasyābhighārayati pratyanaktyavadāne
atikrāmatyathādhvaryurevāśrāvyāha maruto yajeti vaṣaṭkṛte juhoti
athādhvaryureva kāyena ekakapālena puroḍāśena pracarati kāyenaikakapālena
puroḍāśena pracaryādhvaryurevāhāgnaye sviṣṭakṛte 'nubrūhīti sa sarveṣāmeva
haviṣāmadhvaryuḥ sakṛtsakṛdavadyatyathaitasyā eva payasyāyai pratiprasthātā
sakṛdavadyatyathopariṣṭāddvirājyasyābhighārayatastā ubhāvevātikrāmato
'tikramyāśrāvyādhvaryurevāhāgniṃ sviṣṭakṛtaṃ yajeti tā ubhāveva vaṣaṭkṛte juhutaḥ
athādhvaryureva prāśitramavadyati iḍāṃ samavadāya pratiprasthātre 'tiprajihīte
tatrāpi pratiprasthātā mārutyai payasyāyai
dvirabhyavadyatyathopariṣṭāddvirājyasyābhighārayatyupahūya mārjayante
athādhvaryurevāha brahmanprasthāsyāmi samidhamādhāyāgnimagnītsammṛḍḍhīti
sa srucorevādhvaryuḥ pṛṣadājyaṃ vyānayate 'tha yadi pratiprasthātuḥ pṛṣadājyam
bhavati tatsa dvedhā vyānayata uto tatra pṛṣadājyaṃ na bhavati sa
yadevopabhṛtyājyaṃ tatsa dvedhā vyānayate tā ubhāvevātikrāmato
'tikramyāśrāvyādhvaryurevāha devānyajeti yaja-yajeti caturthe-caturthe 'nuyāje
samānayamānau navabhiranuyājaiścaratastadyannavaprayājam bhavati navānuyājaṃ
tadubhayata evaitadvaruṇapāśātprajāḥ pramuñcatītaścordhvā
itaścāvācīstasmānnavaprayājam bhavati navānuyājam
tā ubhāveva sādayitvā sruco vyūhataḥ sruco vyuhya paridhīntsamajya
paridhimabhipadyāśrāvyādhvaryurevāheṣitā daivyā hotāro bhadravācyāya preṣito
mānuṣaḥ sūktavākāyeti sūktavākaṃ hotā pratipadyate 'thaitā ubhāveva prastarau
samullumpata ubhāvanupraharata ubhau tṛṇe apagṛhyopāsāte yadā hotā
sūktavākamāha
athāgnīdāhānuprahareti tā ubhāvevānupraharata ubhāvātmānā upaspṛśete
athāha saṃvadasveti agānagnīdagaṃcrāvaya śrauṣaṭ svagā daivyā hotṛbhyaḥ
svastirmānuṣebhyaḥ śaṃ yorbrūhītyadhvaryurevaitadāha tā ubhāveva
paridhīnanupraharata ubhau srucaḥ sampragṛhya sphye sādayataḥ
athādhvaryureva pratiparetya patnīḥ saṃyājayatyupāsta eva pratiprasthātā patnīḥ
saṃyājyodaityadhvaryuḥ
trīṇi samiṣṭṛyajūṃṣi juhoti tūṣṇīmeva pratiprasthātā srucam pragṛhṇāti tadye
vaiśvadevena yajamānayorvāsasī parihite syātāṃ te evātrāpi syātāmathāsyai vāruṇyai
payasyāyai kṣāmakarṣamiśramādāyāvabhṛthaṃ yanti varuṇyaṃ vā etannirvaruṇatāyai
tatra na sāma gīyate na hyatra sāmnā kiṃ cana kriyate
tūṣnīmevetyābhyavetyopamārayati
avabhṛtha nicumpuṇa nicerurasi nicumpuṇaḥ ava devairdevakṛtameno 'yāsiṣamava
martyairmartyakṛtam pururāvaṇe deva riṣaspāhīti kāmaṃ haite yasmai kāmayeta
tasmai dadyānna hi dīkṣitavasane bhavataḥ sa yathāhistvaco nirmucyetaivaṃ
sarvasmātpāpmano nirmucyate
atha keśaśmaśrūptvā samārohyāgnī udavasāyeva hyetena yajate na hi tadavakalpate
yaduttaravedāvagnihotraṃ juhuyāttasmādudavasyati gṛhānitvā nirmathyāgnī
paurṇamāsena yajata utsannayajña iva vā eṣa yaccāturmāsyānyathaiṣa kLptaḥ
pratiṣṭhito yajño yatpaurṇamāsaṃ tatkLptenaivaitadyajñenāntataḥ pratitiṣṭhati
tasmādudavasyati
varuṇapraghāsairvai prajāpatiḥ prajā varuṇapāśātprāmuñcattā syānamīvā akilviṣāḥ
prajāḥ prājāyantāthaitaiḥ sākamedhairetairvai devā vṛtramaghnannetairveva
vyajayanta yeyameṣāṃ vijitistāṃ tatho evaiṣa etaiḥ pāpmānaṃ dviṣantam bhrātṛvyaṃ
hanti tatho eva vijayate tasmādvā eṣa etaiścaturthe māsi yajate sa vai
dvyahamanūcīnāhaṃ yajate
sa pūrvedyuḥ agnaye 'nīkavate 'ṣṭākapālaṃ puroḍāśaṃ nirvapatyagniṃ ha vai devā
anīkaṃ kṛtvopapreyurvṛtraṃ haniṣyantaḥ sa tejo 'gnirnāvyathata tatho evaiṣa
etatpāpmānaṃ dviṣantam bhrātṛvyaṃ haniṣyannagnimevānīkaṃ kṛtvopapraiti sa tejo
'gnirna vyathate tasmādagnaye 'nīkavate
atha marudbhyaḥ sāṃtapanebhyaḥ madhyandine caruṃ nirvapati maruto ha vai
sāṃtapanā madyandine vṛtraṃ saṃtepuḥ sa saṃtapto 'nanneva prāṇanparidīrṇaḥ śiśye
tatho evaitasya pāpmānaṃ dviṣantam bhrātṛvyam marutaḥ sāṃtapanāḥ saṃtapanti
tasmānmarudbhyaḥ sāṃtapanebhyaḥ
atha marudbhyo gṛhamedhibhyaḥ śākhayā vatsānapākatya pavitravati saṃdohya taṃ
caruṃ śrapayati caruru hyeva sa yatra kva ca taṇḍulānāvapanti tanmedho devā
dadhire prātarvṛtraṃ haniṣyantastatho evaiṣa etatpāpmānaṃ dviṣantam bhrātṛvyaṃ
haniṣyanmegho dhatte tadyatkṣīraudano bhavati megho vai payo
meghastaṇḍulāstamubhayam meghamātmandhatte tasmātkṣīraudano bhavati
tasyāvṛt saiva stīrṇā vedirbhavati yā marudbhyaḥ sāṃtapanebhyastasyāmeva stīrṇāyāṃ
vedau paridhīṃśca śakalāṃścopanidadhati tathā saṃdohya caruṃ śrapayati
śrapayitvābhighāryodvāsayati
atha dve piśīle vā pātryau vā nirṇenijati tayorenaṃ dvedhoddharanti tayormadhye
sarpirāsecane kṛtvā sarpirāsiñcati sruvaṃ ca srucaṃ ca sammārṣṭyathaitā
odanāvādāyodaiti sruvaṃ ca srucaṃ cādāyodaiti sa imāmeva stīrṇāṃ vedimabhimṛśya
paridhīnparidhāya yāvataḥ śakalān kāmayate tāvato 'bhyādadhātyathaitā
odanāvāsādayati sruvaṃ ca srucaṃ cāsādayatyupaviśati hotā hotṛṣadane sruvaṃ ca
srucaṃ cādadāna āha
agnaye 'nubrrūhīti āgneyamājyabhāgaṃ sa dakṣiṇasyaudanasya
sarpirāsecanāccaturājyasyāvadāyātikrāmatyatikramyāśrāvyāhāgniṃ yajeti vaṣaṭkṛte
juhoti
athāha somāyānubrūhīti saumyamājyabhāgaṃ sa uttarasyaudanasya
sarpirāsecanāccaturājyasyāvadāyātikrāmatyatikramyāśrāvyāha somaṃ yajeti vaṣaṭkṛte
juhoti
athāha marudbhyo gṛhamedhibhyo 'nubrūhīti sa dakṣiṇasyaudanasya
sarpirāsecanāttata ājyamupastṛṇīte tasya
dviravadyatyathopariṣṭādājyasyābhighārayatyatikrāmatyatikramyāśrāvyāha maruto
gṛhamedhino yajeti vaṣaṭkṛte juhoti
athāhāgnaye sviṣṭakṛte 'nubrūhīti sa uttarasyaudanasya sarpirāsecanāttata
ājyamupastṛṇīte tasya
dviravadyatyathopariṣṭādājyasyābhighārayatyatikrāmatyatikramyāśrāvyāhāgniṃ
sviṣṭakṛtaṃ yajeti vaṣaṭkṛte juhotyatheḍāmevāvadyati na prāśitramupahūya
mārjayanta etannvekamayanam
athedaṃ dvitīyam saiva stīrṇā vedirbhavati yā marudbhyaḥ
sāṃtapanebhyastasyāmeva stīrṇāyāṃ vedau paridhīṃśca śakalāṃścopanidadhati tathā
saṃdohya caruṃ śrapayati nedeva prativeśamājyamadhiśrayati
śrapayitvābhighāryodvāsyānakti sthālyāmājyamudvāsayati sruvaṃ ca srucaṃ ca
sammārṣṭyathaitaṃ sokhameva carumādāyodaiti sthālyāmājyamādāyodaiti sruvaṃ ca
srucaṃ cādāyodaiti sa imāmeva stīrṇ
āṃ vedimabhimṛśya paridhīnparidhāya yāvataḥ śakalān kāmayate tāvato
'bhyādadhātyathaitaṃ sokhameva carumāsādayati sthālyāmājyamāsādayati sruvaṃ ca
srucaṃ cāsādayatyupaviśati hotā hotṛṣadane sruvaṃ ca srucaṃ cādadāna āha
agnaye 'nubrūhīti āgneyamājyabhāgaṃ sa sthālyai
caturājyasyāvadāyātikrāmatyatikramyāśrāvyāhāgniṃ yajeti vaṣaṭkṛte
juhoti
athāha somāyānubrūhīti saumyamājyabhāgaṃ sa sthālyā eva
caturājyasyāvadāyātikrāmatyatikramyāśrāvyāha somaṃ yajeti vaṣaṭkṛte juhoti
athāha marudbhyo gṛhamedhibhyo 'nubrūhīti sa upastṛṇīta ājyamathāsya
carordviravadyatyathopariṣṭādājyasyābhighārayati pratyanaktyavadāne
atikrāmatyatikramyāśrāvyāha maruto gṛhamedhino yajeti vaṣaṭkṛte juhoti
athāhāgnaye sviṣṭakṛte 'nubrūhīti sa upastṛṇīta ājyamathāsya caroḥ
sakṛdavadyatyathopariṣṭāddvirājyasyābhighārayati na
pratyanaktyavadānamatikrāmatyatikramyāśrāvyāhāgnim\ sviṣṭakṛtam- yajeti
vaṣaṭkṛte juhoti
atheḍāmevāvadyati na prāśitram upahūya prāśnanti yāvanto gṛhyā haviruciṣṭāśāḥ
syustāvantaḥ prāśnīyuratho apyṛtvijaḥ prāśnīyuratho apyanye brāhmaṇāḥ
prāśnīyuryadi bahurodana syādathaitāmaniraśitāṃ kumbhīmapidhāya nidadhati
pūrṇadarvāya mātṛbhirvatsāntsamavārjanti tadu paśavo meghamātmandadhate
yavāgvaitāṃ rātrimagnihotraṃ juhoti nivānyām prātarduhanti pitṛyajñāya
atha prātarhute vāhute vā yatarathā kāmayeta so 'syā aniraśitāyai kumbhyai
darvyopahanti pūrṇā darvi parāpata sapūrṇā punarāpata vasneva vikrīṇāvahā
iṣamūrjaṃ śatakrataviti yathā puro 'nuvākyaivamepaitayaivainametasmai bhāgāya
hvayati
atharṣabhamāhvayitavai brūyāt sa yadi ruyātsa vaṣaṭkāra ityu haika
āhustasminvaṣaṭkāre juhuyādityatho indramevaitatsvena rūpeṇa hvayati vṛtrasya
badhāyaitadvā indrasya rūpa yadṛṣabhastatsvenaivainametadrūpeṇa hvayati vṛtrasya
badhāya sa yadi ruyādā ma indro yajñamagantsendro me yajña iti ha vidyādyadyu na
ruyādbrāhmaṇa eva dakṣiṇata āsīno brūyājjuhudhīti saivaindrī vāk
sa juhoti dehi me dadāmi te ni me dhehi ni te dadhe nihāraṃ ca harāsi me nihāraṃ
niharāṇi te svāheti
atha marudbhyaḥ krīḍibhyaḥ saptakapālam puroḍāśaṃ nirvapati maruto ha vai
krīḍino vṛtraṃ haniṣyantamindramāgataṃ tamabhitaḥ paricikrīḍurmahayantastatho
evaitam pāpmānaṃ dviṣantam bhrātṛvyaṃ haniṣyantamabhitaḥ parikrīḍante
mahayantastasmānmarudbhyaḥ krīḍibhyo 'thāto mahāhaviṣa eva tadyathā
mahāhaviṣastatho tasya
mahāhaviṣa ha vai devā vṛtraṃ jaghnuḥ teno eva vyajayanta yeyameṣāṃ vijitistāṃ
tatho evaiṣa etena pāpmānaṃ dviṣantam bhrātṛvyaṃ hanti tatho eva vijayate
tasmādvā eṣa etena yajate
tasyāvṛt upakirantyuttaravediṃ gṛhṇanti pṛṣadājyam manthantyagniṃ navaprayājam
bhavati navānuyājaṃ trīṇi samiṣṭayajūṃṣi bhavantyathaitānyeva pañca havīṃṣi
bhavanti
sa yadāgneyo 'ṣṭākapālaḥ puroḍāśo bhavati agninā ha vā enaṃ tejasāghnantsa tejo
'gnirnāvyathata tasmādāgneyo bhavati
atha yatsaumyaścarurbhavati somena ha vā enaṃ rājñāghnantsomarājāna eva
tasmātsaumyaścarurbhavati
atha yatsāvitraḥ dvādaśakapālo vāṣṭākapālo vā puroḍāśo bhavati savitā vai devānām
prasavitā savitṛprasūtā haivainamaghnaṃstasmātsāvitro bhavati
atha yatsārasvataścarurbhavati vāgvai sarasvatī vāgu haivānumamāda prahara jahīti
tasmātsārasvataścarurbhavati
atha yatpauṣṇaścarurbhavati iyaṃ vai pṛthivī pūṣeyaṃ haivainam badhāya
pratipradadāvanayā haivainam pratiprattaṃ jaghnustasmātpauṣṇaścarurbhavati
athaindrāgnau dvādaśakapālaḥ puroḍāśo bhavati etena haivainamaghnaṃstejo vā
agnirindriyaṃ vīryamindra etābhyāmenamubhābhyāṃ vīryābhyāmaghnanbrahma vā
agniḥ kṣatramindraste ubhe saṃrabhya brahma ca kṣatraṃ ca sayujau kṛtvā
tābhyāmenamubhābhyāṃ vīryābhyāmaghnaṃstasmādaindrāgno dvādaśakapālaḥ
puroḍāśo bhavati
atha māhendraścarurbhavati indro vā eṣa purā vṛtrasya badhādatha vṛtraṃ hatvā
yathā mahārājo vijigyāna evaṃ mahendro 'bhavattasmānmāhendraścarurbhavati
mahāntamu caivainametatkhalu karoti vṛtrasya badhāya tasmādveva
māhendraścarurbhavati
atha vaiśvakarmaṇa ekakapālaḥ puroḍāśo bhavati viśvaṃ vā etatkarma kṛtaṃ sarvaṃ
jitaṃ devānāmāsītsākamedhairījānānāṃ vijigyānānāṃ viśvamvevaitasyaitatkarma kṛtaṃ
sarvaṃ jitam bhavati sākamedhairījānasya vijigyānasya tasmādvaiśvakarmaṇa
ekakapālaḥ puroḍāśo bhavati
etena vai devāḥ yajñeneṣṭvā yeyaṃ devānām prajātiryā śrīretadbabhūvuretāṃ ha vai
prajātim prajāyata etāṃ śriyaṃ gacati ya evaṃ vidvānetena yajñena yajate tasmādvā
etena yajeta
mahāhaviṣā ha vai devā vṛtraṃ jaghnuḥ teno eva vyajayanta yeyameṣāṃ
vijitistāmatha yānevaiṣāṃ tasmintsaṃgrāme 'ghnamstānpitṛyajñena samairayanta
pitaro vai ta āsaṃstasmātpitṛyajño nāma
tadvasanto grīṣmo varṣāḥ ete te ye vyajayanta śaraddhemantaḥ śiśirasta u te
yānpunaḥ samairayanta
atha yadeṣa etena yajate tannāha nvevaitasya tathā kaṃ cana ghnantīti devā
akurvanniti nvevaiṣa etatkaroti yamu caivaibhyo devā bhāgamakalpayaṃstamu
caivaibhya eṣa etadbhāgaṃ karoti yānu caiva devāḥ samairayanta tānu caivaitadavati
svānu caivaitatpitṝṃcreyāṃsa lokamuponnayati yadu caivāsyātrātmano 'caraṇena
hanyate vā mīyate vā tadu caivāsyaitena punarāpyāyate tasmādvā eṣa etena yajate
sa pitṛbhyaḥ somavadbhyaḥ ṣaṭkapāla puroḍāśa nivapati somāya vā pitṛmate ṣaḍvā
ṛtava ṛtavaḥ pitarastasmātṣaṭkapālo bhavati
atha pitṛbhyo barhiṣadbhyaḥ anvāhāryapacane dhānāḥ kurvanti tato 'rdhāḥ
piṃṣantyardhā ityeva dhānā apiṣṭā bhavanti tā dhānāḥ pitṛbhyo barhiṣadbhyaḥ
atha pitṛbhyo 'gniṣvāttebhyaḥ nivānyāyai dugdhe sakṛdupamathita ekaśalākayā
mantho bhavati sakṛdu hyeva parāñcaḥ pitarastasmātsakṛdupamathito bhavatyetāni
havīṃṣi bhavanti
tadye somenejānāḥ te pitaraḥ somavanto 'tha ye dattena pakvena lokaṃ jayanti te
pitaro barhiṣado 'tha ye tato nānyataraccana yānagnireva dahantsvadayati te pitaro
'gniṣvāttā eta u ye pitaraḥ
sa jaghanena gārhapatyam prācīnāvītī bhūtvā dakṣiṇāsīna etaṃ ṣaṭkapālam
puroḍāśaṃ gṛhṇāti sa tata evopotthāyottareṇānvāhāryapacanaṃ dakṣiṇā
tiṣṭhannavahanti sakṛtphalīkaroti sakṛdu hyeva parāñcaḥ
pitarastasmātsakṛtphalīkaroti
sa dakṣiṇaiva dṛṣadupale upadadhāti dakṣiṇārdhe gārhapatyasya
ṣaṭpālānyupadadhāti tadyadetāṃ dakṣiṇāṃ diśaṃ sacanta eṣā hi dik pitṝṇāṃ
tasmādetāṃ dakṣiṇāṃ diśaṃ sacante
atha dakṣiṇenānvāhāryapacanam catuḥsraktiṃ vediṃ karotyavāntaradiśo 'nu sraktīḥ
karoti catasro vā avāntaradiśo 'vāntaradiśo vai pitarastasmādavāntaradiśo 'nu sraktīḥ
karoti
tanmadhye 'gniṃ samādadhāti purastādvai devāḥ pratyañco
manuṣyānabhyupāvṛttāstasmāttebhyaḥ prāṅ tiṣṭhañjuhoti sarvataḥ pitaro 'vāntaradiśo
vai pitaraḥ sarvata iva hīmā avāntaradiśastasmānmadhye 'gniṃ samādadhāti
sa tata eva prāk stambayajurharati stambayajurhutvāthetyevāgre
parigṛhṇātyathetyatheti pūrveṇa parigraheṇa parigṛhya likhati harati yaddhāryam
bhavati sa tathaivottareṇa parigraheṇa parigṛhṇātyuttareṇa parigraheṇa parigṛhya
pratimṛjyāha prokṣaṇīrāsādayetyāsādayanti prokṣaṇīridhmam barhirupasādayanti
srucaḥ sammārṣṭyājyenodaiti sa yajñopavītī bhūtvājyāni gṛhṇāti
tadāhuḥ dvirupabhṛti gṛhṇīyāddvau hyatrānuyājau bhavata iti tadvaṣṭāveva kṛtva
upabhṛti gṛhṇīyānnedyajñasya vidhāyā ayānīti tasmādaṣṭāveva kṛtva upabhṛti
gṛhṇīyādājyāni gṛhītvā sa punaḥ prācīnāvītī bhūtvā
prokṣaṇīradhvaryurādatte sa idhmamevāgre prokṣatyatha vedimathāsmai barhiḥ
prayacanti tatpurastādgranthyāsādayati tatprokṣyopaninīya visraṃsya granthiṃ na
prastaraṃ gṛhṇāti sakṛdu hyeva parāñcaḥ pitarastasmānna prastaraṃ gṛhṇāti
atha saṃnahanamanuvisraṃsya apasalavi triḥ paristṛṇanparyeti so 'pasalavi triḥ
paristīrya yāvatprastarabhājanaṃ tāvatpariśinaṣṭyatha punaḥ prasalavi triḥ paryeti
yatpunaḥ prasalavi triḥ paryeti tadyānevāmūṃstrayānpitṝnanvavāgāttebhya
evaitatpunarapodetīmaṃ svaṃ lokamabhi tasmātpunaḥ prasalavi triḥ paryeti
sa dakṣiṇaiva paridhīnparidadhāti dakṣiṇā prastaraṃ stṛṇāti nāntardadhāti vidhṛtī
sakṛdu hyeva parāñcaḥ pitarastasmānnāntardadhāti vidhṛtī
sa tatra juhūmāsādayati atha pūrvāmupabhṛtamatha dhruvāmatha puroḍāśamatha
dhānā atha manthamāsādya havīṃṣi sammṛśati
te sarva eva yajñopavītino bhūtvā itthādyajamānaśca brahmā ca paścātparītaḥ
purastādagnīt
tenopāṃśu caranti tiraiva vai pitarastira ivaitadyadupāṃśu tasmādupāṃśu caranti
parivṛte caranti tira iva vai pitarastira ivaitadyatparivṛtaṃ tasmātparivṛte caranti
athedhmamabhyādadhadāha agnaye samidhyamānāyānubrūhīti sa ekāmeva hotā
sāmidhenīṃ triranvāha sakṛdu hyeva parāñcaḥ pitarastasmādekāṃ hotā sāmidhenīṃ
triranvāha
so 'nvāha uśantastvā nidhīmahyuśantaḥ samidhīmahi uśannuśata āvaha
pitṝnhaviṣe attava ityathāgnimāvaha somamāvaha pitṝntsomavata āvaha
pitṝnbarhiṣada āvaha pitṝnagniṣvāttānāvaha devāṃ3 ājyapāṃ3 āvahāgniṃ
hotrāyāvaha svam mahimānamāvahetyāvāhyopaviśati
athāśrāvya na hotāram pravṛṇīte pitṛyajño vā ayaṃ neddhotāram pitṛṣu dadhānīti
tasmānna hotāram pravṛṇīte sīda hotarityevāhopaviśati hotā hotṛṣadana upaviśya
prasauti prasūto 'dhvaryuḥ srucāvādāya pratyaṅṅatikrāmatyatikramyāśrāvyāha
samidho yajeti so 'pabarhiṣaścaturaḥ prayājānyajati prajā vai barhirnetprajāḥ pitṛṣu
dadhānīti tasmādapabarhiṣaścaturaḥ prayājānyajatyathājyabhāgābhyāṃ
carantyājyabhāgābhyāṃ caritvā
te sarva eva prācīnāvītino bhūtvā etairvai havirbhiḥ pracariṣyanta
itthādyajamānaśca brahmā ca purastātparītaḥ paścādagnīttadutāśrāvayantyoṃ3
svadhetyastu svadheti pratyāśrāvaṇaṃ svadhā nama iti vaṣaṭkāraḥ
tadu hovācāsuriḥ āśrāvayeyureva pratyāśrāvayeyurvaṣaṭkuryurnedyajñasya vidhāyā
ayāmeti
athāha pitṛbhyaḥ somavadbhyo 'nubrūhīti somāya vā pitṛmate sa dve puro 'nuvākye
anvāhaikayā vai devānpracyāvayanti dvābhyām pitṝntsakṛdu hyeva parāñcaḥ
pitarastasmāddve puro 'nuvākye anvāha
sa upastṛṇīta ājyam athāsya puroḍāśasyāvadyati sa tenaiva saha dhānānāṃ tena saha
manthasya tatsakṛdavadadhātyathopariṣṭāddvirājyasyābhighārayati
pratyanaktyavadānāni nātikrāmatīta evopotthāyāśrāvyāha pitṝntsomavato yajeti
vaṣaṭkṛte juhoti
athāha pitṛbhyo barhiṣadbhyo 'nubrūhīti sa upastṛṇīta ājyamathāsāṃ
dhānānāmavadyati sa tenaiva saha manthasya tena saha puroḍāśasya
tatsakṛdavadadhātyathopariṣṭādvirājyasyābhighārayati pratyanaktyavadānāni
nātikrāmatīta evopotthāyāśrāvyāha pitṝnbarhiṣado yajeti vaṣaṭkṛte juhoti
athāha pitṛbhyo 'gniṣvāttebhyo 'nubrūhīti sa upastṛṇīta ājyamathāsya
manthasyāvadyati sa tenaiva saha puroḍāśasya tena saha dhānānāṃ
tatsakṛdavadadhātyathopariṣṭāddvirājyasyābhighārayati pratyanaktyavadānāni
nātikrāmatīta evopotthāyāśrāvyāha pitṝnagniṣvāttānyajeti vaṣaṭkṛte juhoti
athāhāgnaye kavyavāhanāyānubrūhīti tatsviṣṭakṛte havyavāhano vai devānāṃ
kavyavāhanaḥ pitṝṇāṃ tasmādāhāgnaye kavyavāhanāyānubrūhīti
sa upastṛṇīta ājyam athāsya puroḍāśasyāvadyati sa tenaiva saha dhānānāṃ tena saha
manthasya tatsakṛdavadadhātyathopariṣṭāddvirājyasyābhighārayati na
pratyanaktyavadānāni nātikrāmatīta evopotthāyāśrāvyāhāgniṃ kavyavāhanaṃ yajeti
vaṣaṭkṛte juhoti
sa yannātikrāmati ita evopotthāyaṃ juhoti sakṛdu hyeva parāñcaḥ pitaro 'tha
yatsakṛtsarveṣāṃ samavadyati sakṛdu hyeva parāñcaḥ pitaro 'tha
yadvyatiṣaṅgamavadānānyavadyatyṛtavo vai pitara
ṛtūnevaitadvyatiṣajatyṛtūntsaṃdadhāti tasmādvyatiṣaṅgamavadānānyavadyati
taddhaike etameva hotre manthamādadhati taṃ hotopahūyāvaiva jighrati taṃ
brahmaṇe prayacati tam brahmāvaiva jighrati tamagnīdhe prayacati tamagnīdavaiva
jighratyetannvevaitatkurvanti yathā tvevetarasya yajñasyeḍāprāśitraṃ
samavadyantyevamevaitasyāpi samavadyeyustāmupahūyāvaiva jighranti na prāśnanti
prāśitavya tveva vayam manyāmaha iti ha smāhāsuriryasya kasya cāgnau juhvatīti
atha yataro dāsyanbhavati yadyadhvaryurvā yajamāno vā sa udapātramādāyāpasalavi
triḥ pariṣiñcanparyeti sa yajamānasya
pitaramavanejayatyasāvavanenikṣvetyasāvavanenikṣveti
pitāmahamasāvavanenikṣveti prapitāmahaṃ tadyathāśiṣyate 'bhiṣiñcedevaṃ tat
athāsya puroḍāśasyāvadāya savye pāṇau kurute dhānānāmavadāya savye pāṇau
kurute manthasyāvadāya savye pāṇau kurute
sa yemāmavāntaradiśamanu sraktiḥ tasyāṃ yajamānasya pitre dadātyasāvetatta
ityatha yemāmavāntaradiśamanu sraktistasyāṃ yajamānasya pitāmahāya
dadātyasāvetatta ityatha yemāmavāntaradiśamanu sraktistasyāṃ yajamānasya
prapitāmahāya dadātyasāvetatta ityatha yemāmavāntaradiśamanu sraktistasyāṃ
nimṛṣṭe 'tra pitaro mādayadhvaṃ yathābhāgamāvṛṣāyadhvamiti
yathābhāgamaśnītetyevaitadāha tadyamevam pitṛbhyo dadāti teno
svānpitṝnetasmādyajñānnāntareti
te sarva eva yajñopavītino bhūtvā udañca upaniṣkramyāhavanīyamupatiṣṭhante
devānvā eṣa upāvartate ya āhitāgnirbhavati yo darśapūrṇamāsābhyāṃ yajate
'thaitatpitṛyajñenevācāriṣustadu devebhyo nihnuvate
aindrībhyāmāhavanīyamupatiṣṭhante indro hyāhavanīyo 'kṣannamīmadanta hyava
priyā adhūṣata astoṣata svabhānavo viprā naviṣṭhayā matī yojā nvindra te hari
susaṃdṛśaṃ tvā vayam maghavanvandiṣīmahi pra nūnam pūrṇabandhura stuto yāsi
vaśāṃ 'anu yojā nvindra te harī iti
atha pratiparetya gārhapatyamupatiṣṭhante mano nvāhvāmahe nārāśaṃsena
stomena pitṝṇāṃ ca manmabhiḥ ā na etu manaḥ punaḥ kratve dakṣāya jīvase jyokca
sūryaṃ dṛśe punarnaḥ pitaro mano dadātu daivyo janaḥ jīvam vrātaṃ sacemahīti
pitṛyajñeneva vā etadacāriṣustadu khalu punarjīvānapipadyante tasmādāha jīvaṃ
vrātaṃ sacemahīti
atha yataro dadāti sa punaḥ prācīnāvītī bhūtvābhiprapadya japatyamīmadanta
pitaro yathābhāgamāvṛṣāyiṣateti yathābhāgamāśiṣurityevaitadāha
athodapātramādāya punaḥ prasalavi triḥ pariṣiñcanparyeti sa yajamānasya
pitaramavanejayatyasāvavanenikṣvetyasāvavanenikṣveti
pitāmahamasāvavanenikṣveti prapitāmahaṃ tadyathā jakṣuṣe 'bhiṣiñcedevaṃ
tattadyatpunaḥ prasalavi triḥ pariṣiñcanparyeti prasalavi na idaṃ karmānusaṃtiṣṭhātā
iti tasmātpunaḥ prasalavi triḥ pariṣiñcanparyeti
atha nīvimudvṛhya namaskaroti pitṛdevatyā vai nīvistasmānnīvimudvṛhya
namaskaroti yajño vai namo yajñiyānevainānetatkaroti ṣaṭ kṛtvo namaskaroti ṣaḍvā
ṛtava ṛtavaḥ pitarastadṛtuṣvevaitadyajñam pratiṣṭhāpayati tasmātṣaṭ kṛtvo
namaskaroti gṛhānnaḥ pitaro datteti gṛhāṇāṃ ha pitara īśata eṣo etasyāśīḥ karmaṇaḥ
te sarva eva yajñopavītino bhūtvā anuyājābhyām pracariṣyanta itthādyajamānaśca
brahmā ca paścātparītaḥ purastādagnīdupaviśati hotā hotṛṣadane
athāha brahmanprasthāsyāmi samidhamādhāyāgnimagnītsammṛdḍhīti srucāvādāya
pratyaṅṅatikrāmatyatikramyāśrāvyāha devānyajeti so 'pabarhiṣau dvāvanuyājau yajati
prajā vai barhirnetprajāḥ pitṛṣu dadhānīti tasmādapabarhiṣau dvāvanuyājau yajati
atha sādayitvā srucau vyūhati srucau vyuhya paridhīntsamajya
paridhimabhipadyāśrāvyāheṣitā daivyā hotāro bhadravācyāya preṣito mānuṣaḥ
sūktavākāyeti sūktavākaṃ hotā pratipadyate nādhvaryuḥ prastaraṃ
samullumpatītyevopāste yadā hotā sūktavākamāha
athāgnīdāhānuprahareti sa na kiṃ canānupraharati tūṣṇīmevātmānamupaspṛśati
athāha saṃvadasveti agānagnīdagaṃcrāvaya śrauṣaṭ svagā daivyā hotṛbhyaḥ
svastirmānuṣebhyaḥ śaṃ yorbrūhītyupaspṛśatyeva
paridhīnnānupraharatyathaitadbarhiranusamasyati paridhīṃśca
taddhaike haviruciṣṭamanusamasyanti tadu tathā na kuryāddhutociṣṭaṃ vā
etanneddhutociṣṭamagnau juhavāmeti tasmādapo vaivābhyavahareyuḥ prāśnīyurvā
mahāhaviṣā ha vai devā vṛtraṃ jaghnuḥ teno eva vyajayanta yeyameṣāṃ
vijitistāmatha yānevaiṣāṃ tasmintsaṃgrāma iṣava ārcaṃstānetaireva śalpānniraharanta
tānvyavṛhanta yattryambakairayajanta
atha yadeṣa etairyajate tannāha nvevaitasya tathā kaṃ caneṣurṛcatīti devā
akurvanniti tvevaiṣa etatkaroti yāśca tvevāsya prajā jātā yāścājātāstā ubhayī
rudriyātpramuñcati tā asyānamīvā akilviṣāḥ prajāḥ prajāyante tasmādvā eṣa
etairyajate
te vai raudrā bhavanti rudrasya hīṣustasmādraudrā bhavantyekakapālā
bhavantyekadevatyā asanniti tasmādekakapālā bhavanti
te vai pratipuruṣam yāvanto gṛhyāḥ syustāvanta ekenātiriktā bhavanti
tatpratipuruṣamevaitadekaikena yā asya prajā jātāstā rudriyātpramuñcatyekenātiriktā
bhavanti tadyā evāsya prajā ajātāstā rudriyātpramuñcati tasmādekenātiriktā bhavanti
sa jaghanena gārhapatyam yajñopavītī bhūtvodaṅṅāsīna etāngṛhṇāti sa tata
evopotthāyodaṅtiṣṭhannavahantyudīcyau dṛṣadupale upadadhātyuttarārdhe
gārhapatyasya kapālānyupadadhāti tadyadeva tāmuttarāṃ diśaṃ sacanta eṣā hyetasya
devasya diktasmādetāmuttarāṃ diśaṃ sacante
te vā aktāḥ syuḥ aktaṃ hi havista u vā anaktā eva syurabhimānuko ha rudraḥ
paśūntsyādyadañjyāttasmādanaktā eva syuḥ
tāntsārdham pātryāṃ samudvāsya anvāhāryapacanādulmukamādāyodaṅ paretya
juhotyeṣā hyetasya devasya dik pathi juhoti pathā hi sa devaścarati catuṣpathe
juhotyetaddha vā asya jāṃdhitam prajñātamavasānaṃ yaccatuṣpathaṃ
tasmāccatuṣpathe juhoti
palāśasya palāśena madhyamena juhoti brahma vai palāśasya palāśam
brahmaṇaivaitajjuhoti sa sarveṣāmevāvadyatyekasyaiva nāvadyati ya eṣo 'tirikto
bhavati
sa juhoti eṣa te rudra bhāgaḥ saha svasrāmbikayā taṃ juṣasva svāhetyambikā ha vai
nāmāsya svasā tayāsyaiṣa saha bhāgastadyadasyaiṣa striyā saha
bhāgastasmāttryambakā nāma tadyā asya prajā jātāstā rudriyātpramuñcati
atha ya eṣa eko 'tirikto bhavati tamākhūtkara upakiratyeṣa te rudra bhāga ākhuste
paśuriti tadasmā ākhumeva paśūnāmanudiśati teno itarānpaśūnna hinasti
tadyadupakirati tira iva vai garbhāstira ivaitadyadupakīrṇaṃ tasmādvā upakirati
tadyā evāsya prajā ajātāstā rudriyātpramuñcati
atha punaretya japanti ava rudramadīmahyava devaṃ tryambakam yathā no
vasyasaskaradyathā naḥ śreyasaskaradyathā no vyavasāyayāt bheṣajamasi bheṣajaṃ
gave 'śvāya puruṣāya bheṣajaṃ sukham meṣāya meṣyā ityāśīrevaiṣaitasya
karmaṇaḥ
athāpasalavi triḥ pariyanti savyānūrūnupāghnānāstryambakaṃ yajāmahe sugandhim
puṣṭivardhanam urvārukamiva bandhanānmṛtyormukṣīya
māmṛtādityāśīrevaiṣaitasya karmaṇa āśiṣamevaitadāśāsate tadu hyeva śamiva yo
mṛtyormucyātai nāmṛtāttasmādāha mṛtyormukṣīya māmṛtāditi
tadu hyāpi kumāyaḥ parītyuḥ bhagasya bhajāmahā iti yā ha vai sā rudrasya
svasāmbikā nāma sā ha vai bhagasyeṣṭe tasmādu hāpi kumārya parīyurbhagasya
bhajāmahā iti
tāsāmutāsām mantro 'sti tryambakaṃ yajāmahe sugandhim pativedanam
urvārukamiva bandhanādito mukṣīya māmuta iti sā yadita ityāha jñātibhyastadāha
māmuta iti patibhyastadāha patayo hyeva striyai pratiṣṭhā tasmādāha māmuta iti
atha punaḥ prasalavi triḥ pariyanti dakṣiṇānūrūnupāghnānā etenaiva mantreṇa
tadyatpunaḥ prasalavi triḥ pariyanti prasalavi na idaṃ karmānusaṃtiṣṭhātā iti
tasmātpunaḥ prasalavi triḥ pariyanti
athaitānyajamāno 'ñjalau samopya ūdhvānudasyati yathā
gaurnodāpnuyāttadātmabhya evaitacalpānnirmimate tānvilipsanta upaspṛśanti
bheṣajamevaitatkurvate tasmādvilipsanta upaspṛśanti
tāndvayormūtakayorupanahya veṇuyaṣṭyāṃ vā kupe vobhayata ābadhyādaṅ paretya
yadi vṛkṣaṃ vā sthāṇu vā veṇuṃ vā valmīkaṃ vā vindettasminnāsajatyetatte
rudrāvasaṃ tena paro mūjavato 'tīhītyavasena vā adhvānaṃ yanti tadenaṃ
sāvasamevānvavārjati yatra yatrāsya caraṇaṃ tadanvatra ha vā asya paro
mūjavadbhyaścaraṇaṃ tasmādāha paro mūjavato 'tīhītyavatatadhanvā pinākāvasa
ityahiṃsannaḥ śivo 'tīhīty
evaitadāha kṛttivāsā iti niṣvāpayatyevainametatsvapannu hi na kaṃ cana hinasti
tasmādāha kṛttivāsā iti
atha dakṣiṇānbāhunanvāvartante te pratīkṣam punarāyanti punaretyāpa
upaspṛśanti rudriyeṇeva vā etadacāriṣuḥ śāntirāpastadadbhiḥ śāntyā śamayante
atha keśaśmaśrūptvā samārohyāgnā udavasāyeva hyetena yajate na hi tadavakalpate
yaduttaravedāvagnihotraṃ juhuyāttasmādudavasyati gṛhānitvā nirmathyāgnī
paurṇamāsena yajata utsannayajña iva vā eṣa yaccāturmāsyānyathaiṣa kLptaḥ
pratiṣṭhito yajño yatpaurṇamāsaṃ tatkLptenaivaitadyajñenāntataḥ pratitiṣṭhati
tasmādudavasyati
akṣayyaṃ ha vai sukṛtaṃ cāturmāsyayājino bhavati saṃvatsaraṃ hi jayati
tenāsyākṣayyam bhavati taṃ vai tredhā vibhajya yajati tredhā vibhajya prajayati
sarvaṃ vai saṃvatsaraḥ sarvaṃ vā akṣayyameteno hāsyākṣayyaṃ sukṛtam
bhavatyṛturu haivaitadbhūtvā devānapyetyakṣayyamu vaidevānāmeteno
haivāsyākṣayyaṃ sukṛtam bhavatyetannu tadyasmāccāturmāsyairyajate
atha yasmācunāsīryeṇa yajete yā vai devānāṃ śrīrāsītsākamedhairījānānāṃ
vijigyānānāṃ tacunamatha yaḥ saṃvatsarasya prajitasya rasa āsīttatsīraṃ sā yā caiva
devānāṃ śrīrāsītsākamedhairījānānāṃ vijigyānānāṃ ya u ca saṃvatsarasya prajitasya
rasa āsīttamevaitadubhayam parigṛhyātman kurute tasmācunāsīryeṇa yajate
tasyāvṛt nopakirantyuttaravediṃ na gṛhṇanti pṛṣadājyaṃ na manthantyagnim pañca
prayājā bhavanti trayo 'nuyājā ekaṃ samiṣṭayajuḥ
athaitānyeva pañca havīṃṣi bhavanti etairvai havirbhiḥ prajāpatiḥ prajā
asṛjataitairubhayato varuṇapāśātprajāḥ prāmuñcadetairvai devā
vṛtramaghnannetairveva vyajayanta yeyameṣāṃ vijitistāṃ tatho evaiṣa etairyā caiva
devānāṃ śrīrāsītsākamedhairījānānāṃ vijigyānānāṃ ya u ca saṃvatsarasya prajitasya
rasa āsīttamevaitadubhayam parigṛhyātman kurute tasmādvā etāni pañca havīṃṣi
bhavanti
atha śunāsīryo dvādaśakapālaḥ puroḍāśo bhavati sa bandhuḥ śunāsīryasya yam
pūrvamavocāma
atha vāyavyam payo bhavati payo ha vai prajā jātā abhisaṃjānate vijigyānam mā
prajāḥ śriyai yaśase 'nnādyāyābhisaṃjānāntā iti tasmātpayo bhavati
tadyadvāyavyam bhavati ayaṃ vai vāyuryo 'yam pavata eṣa vā idaṃ sarvam
prapyāyayati yadidaṃ kiṃ ca varṣati vṛṣṭādoṣadhayo jāyanta oṣadhīrjagdhvāpaḥ
pītvā tata etadadbhyo 'dhi payaḥ sambhavatyeṣa hi vā etajjanayati tasmādvāyavyam
bhavati
atha saurya ekakapālaḥ puroḍāśo bhavati eṣa vai sūryo ya eṣa tapatyeṣa vā idaṃ
sarvamabhigopāyati sādhunā tvadasādhunā tvadeṣa idaṃ sarvaṃ vidadhāti sādhau
tvadasādhau tvadeṣa mā vijigyānam prītaḥ sādhunā tvadabhigopāyatsādhau
tvadvidadhaditi tasmātsaurya ekakapālaḥ puroḍāśo bhavati
tasyāśvaḥ śveto dakṣiṇā tadetasya rūpaṃ kriyate ya eṣa tapati yadyaśvaṃ śvetaṃ na
vindedapi gaureva śvetaḥ syāttadetasya rūpaṃ kriyate ya eṣa tapati
sa yatraiva sākamedhairyajate tacunāsīryeṇa yajeta yadvai triḥ saṃvatsarasya yajate
tenaiva saṃvatsaramāpnoti tasmādyadaiva kadā caitena yajeta
taddhaike rātrīrāpipayiṣanti sa yadi rātrīrāpipayiṣedyadadaḥ purastātphālgunyai
paurṇamāsyā uddṛṣṭaṃ tacunāsīryeṇa yajeta
atha dīkṣeta taṃ nānījānam punaḥ phālgunī
paurṇamāsyabhiparyeyātpunaḥprayāgarūpa iva ha sa yadenamanījānam punaḥ
phālgunī paurṇamāsyabhiparyeyāttasmādenaṃ nānījānam punaḥ phālgunī
paurṇamāsyabhiparyeyāditi nūtsṛjamānasya
atha punaḥ prayuñjānasya pūrvedyuḥ phālgunyai paurṇamāsyai śunāsīryeṇa yajetātha
prātarvaiśvadevenātha paurṇamāsenaitadu punaḥ prayuñjānasya
athātaḥ parivartanasyaiva sarvatomukho vā asāvāditya eṣa vā idaṃ sarvaṃ nirdhayati
yadidaṃ kiṃ ca śuṣyati tenaiṣa sarvatomukhastenānnādaḥ
sarvatomukho 'yamagniḥ yato hyeva kutaścāgnāvabhyādadhati tata eva pradahati
tenaiṣa sarvatomukhastenānnādaḥ
athāyamanyatomukhaḥ puruṣaḥ sa etatsarvatomukho bhavati yatparivartayate sa
evamevānnādo bhavati yathaitāvetadya evaṃ vidvānparivartayate tasmādvai
parivartayeta
tadu hovācāsuriḥ kiṃ nu tatra mukhasya yadapi sarvāṇyeva lomāni vapeta yadvai
triḥ saṃvatsarasya yajate tenaiva sarvatomukhastenānnādastasmānnādriyeta
parivartayitumiti
tadyadāhuḥ sākamedhairvai devā vṛtramaghnaṃstairveva vyajayanta yeyameṣāṃ
vijitistāmiti sarvairha tveva devāścāturmāsyairvṛtramaghnantsarvairveva vyayanta
yeyameṣāṃ vijitistām
te hocuḥ kena rājñā kenānīkena yotsyāma iti sa hāgniruvāca mayā rājñā
mayānīkeneti te 'gninā rājñāgninānīkena caturo māsaḥ prājayaṃstānbrahmaṇā ca
trayyā ca vidyayā paryagṛhṇan
te hocuḥ kenaiva rājñā kenānīkena yotsyāma iti sa ha varuṇa uvāca mayā rājñā
mayānīkeneti te varuṇenaiva rājñā varuṇenānīkenāparāṃścaturo māsaḥ
prājayaṃstānbrahmaṇā caiva trayyā ca vidyayā paryagṛhṇan
te hocuḥ kenaiva rājñā kenānīkena yotsyāma iti sa hendra uvāca mayā rājñā
mayānīkeneti ta indreṇaiva rājñendreṇānīkenāparāṃścaturo māsaḥ
prājayaṃstānbrahmaṇā caiva trayyā ca vidyayā paryagṛhṇan
sa yadvaiśvadevena yajate agninaivaitadrājñāgninānīkena caturo māsaḥ prajayati
tattryenī śalalī bhavati lohaḥ kṣuraḥ sā yā tryenī śalalī sā trayyai vidyāyai rūpaṃ
lohaḥ kṣuro brahmaṇo rūpamagnirhi brahma lohita iva hyagnistasmāllohaḥ kṣuro
bhavati tena parivartayate tadbrahmaṇā caivainametattrayyā ca vidyayā parigṛhṇāti
atha yadvaruṇapraghāsairyajate varuṇenaivaitadrājñā varuṇenānīkenāparāṃścaturo
māsaḥ prajayati tattryenī śalalī bhavati lohaḥ kṣurastena parivartayate tadbrahmaṇā
caivainametattrayyā ca vidyayā parigṛhṇāti
atha yatsākamedhairyajate indreṇaivaitadrājñendreṇānīkenāparāṃścaturo māsaḥ
prajayati tattryenī śalalī bhavati lohaḥ kṣurastena parivartayate tadbrahmaṇā
caivainametattrayyā ca vidyayā parigṛhṇāti
sa yadvaiśvadevena yajate agnireva tarhi bhavatyagnereva sāyujyaṃ salokatāṃ
jayatyatha yatsākamedhairyajata indra eva tarhi bhavatīndrasyaiva sāyujyaṃ salokatāṃ
jayati
sa yasminhartāvamuṃ lokameti sa enamṛtuḥ parasmā ṛtave prayacati para u parasmā
ṛtave prayacati sa paramameva sthānam paramāṃ gatiṃ gacati cāturmāsyayājī
tadāhurna cāturmāsyayājinamanuvindanti paramaṃ hyeva khalu sa sthānam
paramāṃgatiṃ gacatīti
